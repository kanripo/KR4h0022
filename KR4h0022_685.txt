# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:59.636529
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷六百八十六
<pb:KR4h0022_WYG_685-1a>¶
欽定四庫全書¶
　文苑英華巻六百八十六　　宋　李昉等　編¶
　勸諭下¶
　　為蜀道安撫夀光公王季卿與王仁夀書一首¶
　　為崔僕射與朱泚書一首¶
　　諭江陵耆老書一首¶
　　與陳徴君書一首¶
　宗親上¶
<pb:KR4h0022_WYG_685-1b>¶
　　代梁貞陽侯與荀昂兄弟書一首¶
　　在北齊與宗室書一首¶
　　答周主論和親事書一首¶
　　論妓妾改嫁書一首¶
　　上吏部裴侍郎書一首¶
　　與親情書一首¶
　　與執政書一首¶
　勸諭下¶
<pb:KR4h0022_WYG_685-2a>¶
　　　為蜀道安撫夀光公王季卿與王仁夀書¶
　　　　　　　　　　　　　　　陳子良¶
大唐相國録事叅軍正議大夫夀光縣開國公王季卿¶
頓首頓首致書隋李將軍王仁夀足下夫幾者動之微¶
吉凶之先見也君子見幾而作不俟終日故能轉禍為¶
福改敗成功斯乃非常之人能立非常之事信乎此說¶
實有由焉比以隋政失馭主上昏狂或東討勾麗填屍¶
滿海或西征且末曝骨成山法令滋章賦役殷重金玉¶
<pb:KR4h0022_WYG_685-2b>¶
窮於玩服民力盡於池臺饑饉於是荐臻盗賊為之蜂¶
起四海鼎沸天下嗷然生民塗炭萬無一在此固將軍¶
之所知也豈待繁述哉固知長惡不悛禍盈必滅否終¶
則泰理數皎然當今相王啓聖應天順民龍飛受圖神¶
武作宰撥亂反正大拯黎元四海於是來蘇九服所以¶
欵附如珪如璋之士踵武雲屯如熊如羆之臣排肩霧¶
合伊吕之儔也韓彭之徒歟莫不咸騁藝能同申智勇¶
共為表裏造我國家元首明哉股肱良哉濟濟巍巍無¶
<pb:KR4h0022_WYG_685-3a>¶
能名也將軍外氏宋國公昔在隋朝功深佐命聲侔衛¶
霍道亞蕭曹本以無辜枉被誅戮悲戚行路痛結於天¶
而况渭陽之情切於恒品相王志存追逺愍彼寃魂乃¶
贈光禄大夫揚州緫管宋國公可謂封比干之墓式商¶
容之閭(一作/廬)以古謂今足為連類其子懐廊今任光禄¶
大夫相府禮曹叅軍次子渠師相府賔曹叅軍為王爪¶
牙早樹勲績已雪寃耻彌暢昊天將軍甥也聞之豈不¶
欣感但季卿之與將軍沗是宗友義同昆弟結髮投分¶
<pb:KR4h0022_WYG_685-3b>¶
彈冠比肩俱侍龍樓預陪鶴籥属時君道䘮天下崩淪¶
衆叛親離莫有固志欲効嵇紹之忠殞身無益空軫袁¶
安之歎流涕何言時事已䦨智愚同見今承將軍擁兵¶
雲夣建斾荆門水淹既多疫癘愈甚人無半菽師老則¶
離何不以順天時早圗富貴爰率所部歸我覇朝享榮¶
禄於子孫書功名于竹帛趨履南宫之上徐輪北闕之¶
下鳴鍾列鼎珮玉摐金豈不懋歟豈不盛歟時者難值¶
而易失機者在速而不遲成敗須臾實由反掌但季卿¶
<pb:KR4h0022_WYG_685-4a>¶
仰與疇昔交情不踈輙託雲禽逺披尺素(一作/心瞻)心瞻目¶
擊(一作目/擊之事)請不遲疑願保垂堂自求多福季夏炎盛體¶
力何如願恒勝納逺總戎旅不乃勞神季卿疾弊承乏¶
使蜀尋望入朝冀即來儀諮覯在近無任傾仰謹奉尺¶
書投筆澘然此不多具¶
　　　為崔僕射與朱泚書　　　　于　邵¶
某月日某官某乙謹奏記相公門下羗戎之患盖三代¶
矣秦漢以還怨詐更作詳諸舊史抑有前聞今則乗我¶
<pb:KR4h0022_WYG_685-4b>¶
間釁于兹二紀亂華謀夏腥聞于天貪惏無厭暴殄斯¶
極侵軼我湯沐震驚我兆人十月之初中官驛至宻奉¶
宸翰逺使臨邊拜受遂行赴敵宜速西山之役尋已加¶
兵將赴急宣不遑啓處所以晝分㤀食夕惕懐冰關山¶
阻隔信使頓絶北望雲闕南馳夣魂近者日有京信方¶
表朝廷清晏雖冦猶外姦而人(欵脱/無字)内驚然則回中未¶
静鄜役仍勤相公維嶽降靈求巖作輔不學古法知機¶
其神是以聖聰寄揚我武既奉鑿門之禮具禀至天之¶
<pb:KR4h0022_WYG_685-5a>¶
誠折首摧鋒計日我㨗詩云赫赫南仲獫狁于襄不其¶
盛歟伏以令公勲庸冠世焯見于天受三(一作/一非)朝將相¶
之托有萬人父母之愛方謝安之體大知鄧禹之道𢎞¶
相公特禀廟謨龔行天討分邠寧㧞距之衆兼漁陽賈¶
勇之軍偶俱無猜上讓下競用奬王室作為人綱一舉¶
而大義全蹔勞而殊功倍以此衆戰何戰不尅以此滅¶
戎何戎不盡其(疑作/某)逺承惠顧委分知歸感遇因時若¶
此之甚延首北嚮一心如丹謹遣某官某乙奉記陳不¶
<pb:KR4h0022_WYG_685-5b>¶
宣某乙頓首再拜¶
　　　諭江陵耆老書　　　　　　劉　蛻¶
太原王生嘗移耆老書以江陵故楚也子胥親逐其君¶
臣夷其墳墓且楚人之所宜怨也而江陵反為之廟世¶
饗其讐謂耆老而㤀其君父也吾以為不然楚人之性¶
剽(集作/慓)悍世(文粹/作大)能復其仇讐其後自懐王入武闗楚¶
人怨秦不㤀干戈况其人之性能㤀胥之能破其國家¶
而事之乎且今(疑作/令)江陵之人牽牛羊而祝(文粹/作祀)其廟¶
<pb:KR4h0022_WYG_685-6a>¶
者將祈年穀而獲凶荒禱疾病而得死亡者乎如厚其¶
餼而虚(文粹作/虐非)其報則江陵知胥之不可祠(集作祀/下同)而¶
不祀矣若果祈年穀而得豐穣禱疾病而獲康强有其¶
餼而尋其報則破人之國而居其土辱人之君而受其¶
饗遇一食而自忘楚人之殺其父兄則胥自為無勇也¶
何獨江陵之人而忘習讐乎吾以為其廟申包胥之廟¶
也包胥有復楚之功年代寢逺楚人以子胥嘗封諸申¶
故不謂包胥耳不然則子胥何為饗人之食而江陵何¶
<pb:KR4h0022_WYG_685-6b>¶
為事讐人之神乎耆老得書速易其版曰申胥之廟無¶
使人神皆愧耳¶
　　　與陳(集作/移元)徴君書　　　　　皮日休¶
徴君足下行竒操異(集作/岐)捨眀天子賢宰相退隱於陵¶
陽踞見青山傲視白雲得䘮不可摇其心榮辱不能動¶
其志桎拲冠冕泥滓禄位甚善甚善茍與足下同道者¶
必汲汲自退名惟恐聞行惟恐顯老死為山谷人矣或¶
名欲遺千世(集作/載)利欲及當今者聞足下之道可以不¶
<pb:KR4h0022_WYG_685-7a>¶
進其說耶日休聞古之聖賢無不欲有意於民也茍或¶
退者是時弊不可正主惛不可曉進則禍退則安斯或¶
隱矣有是者世不可知其名俗不能得其(集有/教字)尚懼來¶
世聖人責乎無意於民故也此之謂道隱其次者行不¶
端於巳名不聞於人欲乎仕則懼禍欲乎退則思進必¶
為恠行以動俗詼言以矯物上則邀天子冄三之命下¶
則取諸侯殷勤之禮甚有百世之風次有當時之譽此¶
之謂名隱其或(集作/次)者行有過僻志有深傲飾身不由¶
<pb:KR4h0022_WYG_685-7b>¶
乎禮樂行巳不在乎是非入其室者唯清風昇其牗者¶
惟明月木石然麋鹿然期道家之用以全彼生此之謂¶
性隱然而道隱者賢人也名隱者小人也性隱者野人¶
也有夫堯舜救世禹湯拯亂之心者視道隱之人由夫¶
樵蘇之民耳况名與性哉今天下雖無事河湟有黠虜¶
之患嶺徼有逋蠻之虞主上焦心灼思晏訽夜謀宰相¶
戰慄於巖廊百執奔走於朝右然尚未復貞觀開元之¶
大治有致君於唐虞躋民於仁夀者其人則鮮其求則¶
<pb:KR4h0022_WYG_685-8a>¶
勤𤣥纁之聘屢降於山林少微之星但明於霄漢此真¶
足下之所高視也嗚呼斯時也山林之間宜倒衣以接¶
禮重趼以應命赴眀天子千年之運成大丈夫萬世之¶
業勲名於鍾鼎徳著於竹帛(集作/油素)可不盛哉夫主上知¶
足下之道乆矣加以郡守薦之宰相譽之雖鍚命屢頒¶
而高風轉固接物日簡入山益深且足下將為道隱乎¶
則道隱者世不可知其名俗不能得其尚足下之名尚¶
矣丹青於世矣豈為(集作/謂)道隱哉將為名隠乎則名隠¶
<pb:KR4h0022_WYG_685-8b>¶
者為恠行以動俗詼言以矯物足下之道伸之而伊䕫¶
屈之而夷齊豈為(集作/謂)名隱哉將為性隱乎則性隱者¶
飾身不由乎禮樂行已不在乎是非足下頃薦名於有¶
司徒(集無/此字)客位於侯伯豈為性隱乎然三隱者足下皆¶
出其表復何為而高卧哉如終卧陵陽而不起是廢乎¶
古人之道者也仲尼曰素隱行怪後世有述焉吾弗為¶
之也君子遵道而行半塗而廢吾弗能已矣君子依乎¶
中庸遯世不見知而不悔夫前二者聖人之所不為足¶
<pb:KR4h0022_WYG_685-9a>¶
下之學楊墨乎申韓乎何其悖於道也於遯世不見知¶
而不悔則惟(集無/此字)舜不為高蹈也舜不為真隱也足下¶
其亦有意乎如納僕之言翻然而起醒然而用朝廷必¶
處足下於大諫次用足下於宰輔其在大諫也以直氣¶
吹日月之翳以正道立天下之根先黜陟於朝廷次按¶
察於侯國其在宰相也外以道寧四夷内以法提百揆¶
俾天地反妖為瑞使隂陽易愆為穣然後以𤣥莬樂浪¶
為持節之州崑崙崦嵫作駐蹕之地又不知房杜姚宋¶
<pb:KR4h0022_WYG_685-9b>¶
何人也果是道也(集作果/行是道)罄南山之竹不足以書足下¶
之功窮百谷之波不足以注足下之善以足下之風可¶
以叶(集作/知)僕之志以僕之道可以發足下之文故不逺¶
千里授書於御者用以吐僕臆中之竒貯也僕之取捨¶
自有方寸異時無望於足下發函之後但起無疑不宣¶
日休再拜¶
　　宗親上¶
　　　代梁貞陽侯與荀昻兄弟書¶
<pb:KR4h0022_WYG_685-10a>¶
　　　　　　　　　　　　　　　徐　陵¶
張佛奴至未枉還告但以勞悒夫興亡繼絶徃帝之通¶
規分災䘏患聖王之恒典自敦龎既散詐偽萌生時託¶
親隣信有澆慝大齊道冠三皇風髙九代仁信之本關¶
於至誠言與之㤙由於孝徳孤謬䝉殊奬還嗣本朝勑¶
諭分眀言誓殊重若使邦家克定境内無虞凡廣陵歴¶
陽皆許見還白水黄河屢奉然諾彛章禮數莫不優華¶
斯乃不世之殊恩寧是悠(一作/循)常之恒事王太尉勲踰¶
<pb:KR4h0022_WYG_685-10b>¶
吕望徳冠伊衡凡厥英謀筭靡遺䇿豈容當滔天之巨¶
冦違大國之隆恩計彼賢明必當不爾卿維兄及弟莫¶
非雄才江外風塵不染兇冦賈氏三虎豈獨貴於前脩¶
荀家八龍信服在於今日近者州司不道或致流言朝¶
聽矜眀已如前及想謀元宰善保良圗(闕/)南道主人以¶
相付也見所答東海徐湛書粗具來意昔桓慿莒衆文¶
用秦政(疑作/攻)是假隣國之威以備非常之變若使江東¶
宰匠具領齊恩時命封疆逺相迎接故當擕諸舊𨽻率¶
<pb:KR4h0022_WYG_685-11a>¶
我賔遊朝服簮纓直拜園寢梁人望國自合水而浮舟¶
齊師言歸指滄江而廻斾如其彼相未悟良機將恐戎¶
麾遂踐京邑若其求成取敗豈謂和風龍馬雲旗差不¶
相渉一二復令張佛奴口具相見在近此不多及蕭淵¶
眀䟽¶
　　　在北齊與宗室書¶
陵白臨淮負海是謂徐州顓頊高陽世有眀徳自興王¶
啓覇無勞委劍之鋒開國承家實饗彤弓之賜其後金¶
<pb:KR4h0022_WYG_685-11b>¶
柯玉葉霞振雲從耆舊通人茂才多士(一作耆舊先/賢通人多士)或¶
以天下之貴負石自沉王命之尊拂衣高蹈或熊衣雉¶
製青組朱旗儒盛江東文髙河北或復分齊處魯移魏¶
居燕𤓰瓞雖遥芳枝無逺昔有王如王莽無闗控鵠之¶
宗劉曜劉淵彌非偃龍之族又有朱家别録邾子之苗¶
何氏殊源韓侯之𦙍三烏五鹿時事無恒東郭西門遷¶
訛非一吾宗雖廣未有駢枝咸自駒王同分才子正以¶
金衡委御玉斗宵亡胡賊慿陵中原傾覆我則供犧牷¶
<pb:KR4h0022_WYG_685-12a>¶
於東國載(一作/奉)主祏於南都二百餘年家于楊越此則¶
盧諶不去裴寧仍晋高官燕秦遲廻鄉壌山河有隔叙¶
覯無縁望冀馬而增勞瞻賔鴻而永嘆昔竇公累世光¶
武稱其外家許都遥逺靈王思其舊宅其言雖大可以¶
喻小况在宗親寧無停眷比(一有/同字)月應雩龍星移殷鳥¶
天眀和煦體中何如願百年之老興居多福萬石之君¶
寒暑清豫其外族忠孝比屋連甍信義勇於干戈詩書¶
甘於酒醴或有漁獵三史紛綸五經都講開&KR1274;詩生負¶
<pb:KR4h0022_WYG_685-12b>¶
帙邦君佇徳寧無掛榻之恩(一作/思)州將欽風應有題車¶
之命南陽坐嘯寄以共治東海行歌資其主(疑作/匡)弼梁¶
竦不好徒為大言鄧禹平生唯望如此若栖遲偃仰因¶
事丘中桃果三名栗園千樹執竿而釣徴聘不來負耒¶
而耕公侯靡屈何其高也盖復休哉如脫推延或遲並¶
問吾階縁人乏叨簉皇華王事無淹公禮將畢既而揚¶
都蕩覆方離獫狁之災越界風塵復蹈(一作/無復)輶軒之禮¶
屏居空舘多歴嵗時舋犯靈祗招延禍罰號慕無窮肝¶
<pb:KR4h0022_WYG_685-13a>¶
膽屠殞煩寃胸臆不自堪居無心柰何無狀柰何自徘¶
徊河朔亟積寒暄風患彌㽞半體枯廢折臂為公雖非¶
羊祜跛足而使無慙郤克固以形如稿木心若死灰匍¶
匐苦廬纔有䰟氣夫迷山之客遲遥響於巖崖窮海之¶
賔望孤煙於洲嶼况乃宗均魯衛地匪燕吳車騎相望¶
舟艫朝夕三條不逺五逹非難信乃濶然遂不䝉問昔¶
桃花之峡長避秦嬴芝草之山遥然滄海猶復漁船可¶
入何况平途不兼旬月勞懐既積輙命行人弦望之間¶
<pb:KR4h0022_WYG_685-13b>¶
遲枉歸翰儻二三兄弟能敦昭穆之詩求我漳濵幸問¶
劉禎之疾陽春改節並念將宜扶力為書多不詮次陵¶
白¶
　　　答周主論和親書¶
使人使持節車騎大將軍儀同三司大都督治司城使¶
主杜子暉忠軍山遂伯使副鮑宏等至省告具懐夫聖¶
(一作/樹)君眀辟司御兆民則天象地佇育黔首故張旜以¶
徃拭玉而來同在蒼生恢宏文武雖毁戈鑄㦸未擬上¶
<pb:KR4h0022_WYG_685-14a>¶
皇散馬休牛載懐偃伯非期與睦忽爽和風奚用殱師¶
信由天討追尋曩好歎想兼懐言覿今書甫承家難知¶
以冡卿執政擅同淵藪令尹當朝妄專征伐無君之讁¶
俾墜其師無將之誅已從司冦刑名既肅國歩還康希¶
篤親隣敬開𠂻欵若二境交歡俱饗多福八荒期乂良¶
副所懐今遣具位某甲等使不復多述陳某頓首¶
　　　論妓妾改嫁書　　　　　　李　諤¶
臣聞慎終追逺(一作追/逺慎終)民(一作/人)徳歸厚三年無改方稱¶
<pb:KR4h0022_WYG_685-14b>¶
為孝如聞朝(一作/大)臣之内有父祖之歿日月未逺(一作/乆)¶
子孫無頼便分(一作/引)其妓妾嫁賣取財有一於此實損¶
風化妾雖微賤親承衣履服斬三年古今通式豈容遽¶
裭縗絰强傳鉛華泣辭靈几之前送付他人之室凢在¶
見者猶致傷心况乎人子能堪斯忍復有朝廷重臣位¶
望通顯平生交舊情若弟兄聞其亡歿杳同行路朝聞¶
其死夕規其妾方便求聘以得為限無亷耻之心棄朋¶
友之義且居家治理(一作/理務)可移於官既不正私何能賛¶
<pb:KR4h0022_WYG_685-15a>¶
務(五品以上妻/妾不得改醮)¶
　　一作皆北史本傳¶
　　　上吏部裴侍郎書¶
四月一日武功縣主簿駱賔王謹(文粹有/冄字)拜書吏部侍¶
郎裴公執事易曰書不盡言言不盡意然則(文粹作/義在)理¶
存乎象非書無以達其微詞隱乎情非言無以筌其㫖¶
僕誠鄙人也頗覧前事毎讀古(文粹無/此字)書見髙堂九仞¶
曽輿有(集作/參負)北向之悲積粟萬鍾季路起(文粹/作有)南遊之¶
<pb:KR4h0022_WYG_685-15b>¶
歎未嘗不廢書輟巻流涕霑衣何者情蓄自(集作/於)𠂻事¶
符則感形潜於内迹應斯通是用布腹心披(文粹/作瀝)肝膽¶
(集作是布腹/心罄瀝肝膽)庻大雅含𢎞之量矜小人悃欵之誠惟君¶
侯察焉賔王一藝罕稱十年不調進寡金張之援退無¶
毛薛之遊亦何嘗獻䇿干時髙談王覇衒材揚已歷抵¶
(文粹/作詆)公卿不汲汲於䇿(集作/榮)名不戚戚於卑位盖養親¶
之故也豈謀身之道哉不圗君侯忽垂過聼禮以弓招¶
之恩任以書記之事擬人則多慙阮瑀入幕則高謝郗¶
<pb:KR4h0022_WYG_685-16a>¶
超昔聞(二字文粹作/夫集無聞字)聶政荆軻刺客之流也田光豫譲¶
烈士之分也咸以勢利相傾意氣相許尚且捐軀燕趙¶
甘死齊韓今君侯無求(集作/知)於下官見接以國士正當¶
陪麾後殿奉節前驅賈餘勇以求榮效輕生而答(文粹/作報)¶
施所以逡廵於成命躊躇於從事者徒以夙遭不造㓜¶
丁閔凶老母在堂乆(集本文粹/並作常)嬰羸恙藜糗(集作/藿)無甘¶
㫖之膳松檟闕遷措之資撫躬存(集作/在)亡何心天地故¶
寢食夣想噬指之戀徒深嵗時蒸嘗崩心之痛罔極若¶
<pb:KR4h0022_WYG_685-16b>¶
僕者固名教中一罪人耳何靣目以奉三軍之事乎况¶
屬天倫之䘮奄踰七月違膝下之飬忽已(文粹/作至)三年而¶
凶服之制行(集作/將)終哀痛(集作/疼)之情未洩興言永慕舉¶
目增酸(文粹/作傷)夫怨於心(文粹/作𠂻)者哀聲可以應木石感於¶
情者至性可以通神明故徐元直亂(文粹/作指)心以求辭李¶
令伯陳情以窮訴上以棄興王之佐命下以全奉親之¶
篤誠而蜀主不以為非晋君待之愈(文粹/作逾)厚此二者豈¶
貪貧賤惡榮華厭萬乗之處(集作/交)甘匹夫之辱也盖有¶
<pb:KR4h0022_WYG_685-17a>¶
不得已者哉至(集作人文/粹作儻)有乾沒為心脂韋成性捨慈¶
親之色養許眀公(集作/至)以驅馳内忘顧復之私外存傳¶
㑹之眷薄骨肉厚榮寵茍背恩為(文粹集本/並作以自)効則君侯¶
何以處之而且義士期乎貞夫忠臣出乎孝子既不能¶
推心以奉母亦焉能既(集本文粹/並無此字)死節以事人假物議¶
之無嫌實吾斯之未信也况(文粹無/此字)流沙一去絶塞千¶
里子愴(集作/迷)入塞之魂母切倚門之望既(文粹/作就)令歡以¶
卒嵗仰南薰之不貲而使(文粹/作更)憂能傷人廹西山而何¶
<pb:KR4h0022_WYG_685-17b>¶
幾君侯情深錫類道恊天經眀恕待人慈心應物儻矜¶
犬馬之微願效烏烏(集作假/燕雀)之私情寛其負恩遂其終¶
養則窮魂有望老母知歸賔王死罪冄拜¶
　　　與情親書¶
風壌一殊山河萬里或平生未展或暌索累年存沒寂¶
寥吉凶阻絶無由㑹聚(集作/聚洩)每積凄凉近縁之官左(一/作)¶
(佐/)任海曲便還故里兾叙宗盟徒有所懐未畢斯願不¶
意逺勞折簡辱逮漂淪雖未叙言蹔如披靣晩夏炎鬰¶
<pb:KR4h0022_WYG_685-18a>¶
並想履宜賔王疾患忽無况耳(集無此/六字)初至鄉閭言尋¶
親故(集作/舊友)耆年者化為異物少壯者咸為老翁山川不¶
改舊時丘隴多為陳迹感今懐古撫存悼亡不覺涕之¶
無從也詢問子姪彼亦凋零永言傷情増以悲慟雖死¶
生之分同盡此途而存亡之情豈能無恨終朝展接以¶
申濶懐取此月二十日棲桐成禮事過之後始可得行¶
祗叙尚賖傾系何極各願珍朂還(集作/逺)無所詮¶
　　　與執政書　　　　　　　　張　說(集無/)¶
<pb:KR4h0022_WYG_685-18b>¶
說拙於慎身徃年遷流嶺外亡親愁懼痼疾増加比蒙¶
生還曾未數嵗家口在洛身徒入京及丁凶苦不獲侍¶
側比於他人情實不等在禮君親同貫事君無負事親¶
有負不能殺身以自咎責乞過祥禫報國非遲三度表¶
請不䝉矜遂當是文墨不盡(一作/宣)苦心投公執事乞為¶
一言聞達不敢守禮抗請直是私情乞(一作/先)思若以此¶
情可矜猶兾聖人萬一哀憫若將遣越甘心待罪謹狀¶
　文苑英華巻六百八十六¶
