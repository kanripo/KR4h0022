# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:55.793043
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷五百九十二
<pb:KR4h0022_WYG_592-1a>¶
欽定四庫全書¶
　文苑英華卷五百九十二　宋　李昉等　編¶
　謝文章¶
　　謝撰懿德太子哀策文降勑褒揚表一首¶
　　謝撰攀龍臺碑蒙賜物表一首¶
　　為納言姚璹等謝勑賜飛白書表一首¶
　　為文武百僚謝示鏡圖表一首¶
　　謝賜碑額表一首　　　謝修史表一首¶
<pb:KR4h0022_WYG_592-1b>¶
　　為李僕射賀聖製政刑箴表一首¶
　　為戴中丞謝賜中和節詩序表一首¶
　　代李令公謝手詔為製東渭橋碑文表一首¶
　　代陳司徒謝勑賜麟德殿宴百僚詩序表一首¶
　　謝賜中和節御製詩序表一首¶
　　為李大夫謝御製詩表一首¶
　　　謝撰懿德太子哀䇿文降勑褒揚表¶
　　　　　　　　　　　　　　　李　嶠¶
<pb:KR4h0022_WYG_592-2a>¶
臣某言昨奉勑令臣撰懿德太子哀䇿文臣術異懐蛟¶
藝非吞鳥四科凾丈多謝於文學七子登筵有慙於詞¶
賦恭聞聖㫖輙奏庸音豈足以褒叙重離激揚三善宣¶
睿慈之惻愴述天顧之綢繆曲降絲綸猥垂剪拂諭之¶
以雲間日下方之以陸海潘江餙嫫母之容加其粉澤¶
營碔砆之質發其光彩雖宋玉大言見褒於楚國公孫¶
下䇿蒙賞於漢朝無以比此揄揚方斯㤙渥欽戴紫紱¶
伏銘𤣥造仰髙天而發悸顧短札而成羞無任慙荷戰¶
<pb:KR4h0022_WYG_592-2b>¶
懼之誠謹詣閣奉表陳謝以聞¶
　　　謝撰攀龍臺碑蒙賜物表¶
臣嶠言伏奉㤙勑編撰攀龍臺碑文賜臣物四百叚研¶
精不優篆刻無術下帷闕蛟龍之學搦管慙鳯凰之思¶
猥辱隆命俾圖光範戴天知跼仰大象而増迷遊聖為¶
言撫營魂而自失寜足以發揮一徳揚搉萬分述虞后¶
之孝思談姬文之睿業而天情不匱帝造無涯式推愛¶
敬之心用廣褒崇之惠披文相質本殊黄絹之詞頒賞¶
<pb:KR4h0022_WYG_592-3a>¶
計勞遂承紫泥之渥荷寵惟懼瞻恩戴靦祗奉之日悚¶
汗交馳無任慙戴屛營之至謹附洛州奏事使具官臣¶
某奉表陳謝以聞¶
　　　為納言姚璹等謝勑賜飛白書表¶
臣璹等言今月十一日侍晏蒙恩作飛白書題臣等名¶
字垂賜跪承寳貺仰戴瓊文如披七曜之圖似發五神¶
之檢九霄靈澤與垂露而同霑千載嘉祥共廻鸞而並¶
集冠六文而首出掩八體而孤鶱眇乎若遊霧之拂春¶
<pb:KR4h0022_WYG_592-3b>¶
林靄乎似輕雲之上秋漢頡皇之始模蟲篆未足多竒¶
劉后之嘗學史書孰云能擬固已工踰懸帳妙盡刻符¶
鍾繇竭力而難比伯英絶筯而不逮則知乃神乃聖包¶
衆智而同歸多藝多才緫羣方而兼善諒天機之獨運¶
豈凡識之能窺臣等才埒瓶筲任叨衡右噐滿之誡每¶
切於愚心棟隆之吉實慙於明代而天慈曲奬聖造不¶
遺厚禄尊官既殫恩而極寵良辰美景又申歡而接宴¶
慶方行而已及澤未溥而先加殊恩與骨肉等深縟禮¶
<pb:KR4h0022_WYG_592-4a>¶
共衣冠相絶今復親陪睿賞特流宸翰嬴氏之魂遊天¶
上未比超昇闞生之名在月中詎方遐邈昔者韓稜深¶
博肇蒙於署劒田鳯名流僅聞於題柱未有芝英草聖¶
近縟於綵牋合璧連珠俯光於掌握在臣叨忝獨冠古¶
今方且示彼記言傳諸貽訓表一人之殊寵留百代之¶
榮觀手舞足蹈徒申踴躍之心摩頂至踵豈答生成之¶
施無任欣戴之至謹詣闕奉表陳謝以聞¶
　　　為文武百僚謝示鏡圖表　　邵　說¶
<pb:KR4h0022_WYG_592-4b>¶
　　　　(開元十八年張說已卒此表/乃代宗時英華作張說非)¶
臣等某言某日開府魚朝恩以所造周易鏡圖於中書¶
門下奉宣聖旨傳示臣等仰觀易象逺見天心捧對循¶
環載欣載躍臣某中謝臣聞太極既立是生兩儀六書¶
以畫卦四營而成易備君臣父子之道盡隂陽變化之¶
源理亂吉㓙必以類應自古哲后曽未研精爰及近臣¶
莫聞訓習而朝恩深窮損益繢以成圖陛下重有激揚¶
示之於外臣幽觀妙用周覽𤣥言警誡人君恢張治道¶
<pb:KR4h0022_WYG_592-5a>¶
陛下欲成其政必在動而行之儻能建中於民實亦天¶
下幸甚臣無任¶
　　　謝賜碑額表　　　　　　　張　說¶
臣說言伏奉今日恩旨賜先臣碑額悲荷交心拜捧以¶
泣臣某中謝臣亡父先臣隲安貞下位不待昌辰先帝¶
贈之以專城陛下目之以積善光賁重渥感慶三泉舉¶
宗悲喜外姻歡賀昔孔篆呉札之墳秦存里子(集作/展季)之¶
壟辭(集作/事)輕列國義小陪臣豈若天王禮士鳯書旌墓¶
<pb:KR4h0022_WYG_592-5b>¶
榮軼曩賢道映來籍在臣在子移孝為忠心効草木何¶
酬雨露無任幽明感戴之至謹奉表陳謝以聞¶
　　　謝脩史表¶
臣某言伏奉今月十六日勑令臣在家脩史捧恩戴命¶
且喜且慙臣服道儒門䇿名昌運掌綸四后載筆三朝¶
階縁宿遇登(集作/殘)躡端揆職為劇於心盡史無用(集作/閑疑)¶
而功廢自貽官謗待罪私門反(集作/歸)魯之感特(集作/徒)深¶
藏周之望已絶豈意特流天㫖重緝簡書雖才慙左丘¶
<pb:KR4h0022_WYG_592-6a>¶
(集作/馬)而時盛周漢况復編堯舜之年事皆目覩叙羲黄¶
之德言匪傳聞善志(集作/惡)將訓於百王實録可貽於千¶
古國家之鴻業辦矣朽臣之至願畢矣不勝天恩難任¶
之至謹奉表附内侍尹鳯祥陳謝以聞¶
　　　為李僕射賀聖製政刑箴表　崔　位¶
臣某言伏見聖製政刑箴天文昭囬八表皆燭睿藻稽¶
古六經不刋臣某中謝伏惟皇帝陛下致理和平躋人¶
夀域猶懐兢業重設箴規酌裁成立政之中求司牧措¶
<pb:KR4h0022_WYG_592-6b>¶
刑之本信成康之能事蓋堯禹之用心可以萬邦作孚¶
千載垂範金石不朽日月俱懸爰自䋲契已還歴選列¶
辟憲章代有詞義罕攻湯製局促於盤銘虞歌淡泊於¶
琴曲横汾乃縱賞之事黄竹匪勸誡之文其餘流薄國¶
風漂淪樂府典謨雅誥寂蔑無聞曷若光啟格言昭融¶
至道勤萬機於一日二日立盛德於先天後天長垂四¶
目之眀詎假百官之獻臣職惟方鎮宗忝葭莩成誦已¶
在於丹心述宣願播於青史臣限以所守不獲奔走闕¶
<pb:KR4h0022_WYG_592-7a>¶
下拜舞天階無任捧讀跪戴抃躍之至¶
　　　為戴中丞謝賜中和節詩序表　馬　緫¶
臣某言中使至奉宣聖㫖賜臣勑書手詔幷御製中和¶
節詩序及尺等天貺荐臨睿文亮發仰觀俯愧祗懼若¶
驚自受殊恩守茲逺鎮才拙日淺政未及人陛下頻降¶
寵私驟施惠渥雖大君奬餙其道則然微臣駑猥豈冝¶
及此臣聞先聖有作不相沿襲茍合天理順乎人心則¶
可以垂憲百王布諸彛典側覽明詔以二月一日為中¶
<pb:KR4h0022_WYG_592-7b>¶
和節事因祈糓便賜歡娯兼賜臣御製書序一本尺一¶
枝者伏以仲月良辰首建嘉節朝野慶洽君臣樂康助¶
萌牙之發生擬天地之含育誠所以跨越周漢邁絶古¶
今况聖人麗藻髙懸日月皇儲妙翰益覩文明誕告萬¶
方孰不歡抃又書同律度禮均衡石以尺頒賜固協其¶
時敢不佩此謨猷謹於軌範限守邊鎮遂闕稱觴徒觀¶
宴鎬之詩不厠𢋫歌之末無任兢荷歡躍之至¶
　　　代李令公謝手詔為製東渭橋碑文表¶
<pb:KR4h0022_WYG_592-8a>¶
　　　　　　　　　　　　　　　于公異¶
臣某言某月日某至伏奉詔命以臣收復聖㫖褒揚特¶
為製東渭橋碑文皇太子書手詔賜臣及將士者驚拜¶
捧荷魂神飛越臣聞霍光戴漢輔昭立宣鄧禹佐王寜¶
人除暴或道扶衰運或功格皇天纔聞麟閣之圖適及¶
雲臺之紀未有事微賞厚用淺報崇廻辰象之天文降¶
明離之筆札跪捧尋繹慙惶失圖事出古今感深臣子¶
雖百身隕越曽未賈於片言九族隳離實難酬於一顧¶
<pb:KR4h0022_WYG_592-8b>¶
臣某中謝伏惟皇帝陛下邁軒皇之武德續唐帝之文¶
思六義不足以財成五聲徒表於宣暢躬親庶政而睿¶
藻日新化洽萬方而宸章間作頃属兇徒扇結都邑震¶
驚陛下克讓斯在推功勿居廻天漢之文章賜光輝於¶
臣下英聲茂實演奥窮微昭宣造化之情黼黻羲文之¶
制顧乃上㧞彦範次述子儀此皆功賛中興道化來裔¶
纂循前緒陛下寔紹於耿光瞻慕勲庸微臣固無其影¶
響此皆(二字/疑)陛下特標文字曲降恩私激揚雅頌之風¶
<pb:KR4h0022_WYG_592-9a>¶
儆厲人臣之節自家刑國垂範作程恩誠借於微臣道¶
將周于天下足使懐忠服義争死節以駿奔反側危疑¶
望皇風而懲革史籍之所未有自此而書人臣之所未¶
聞自臣而始雖年踰知命筋力尚全國家西有未賔之¶
戎東有乘邊之㓂毎煩宸慮尚集王師顧此生涯未知¶
死所庶捐微𤨏之質少益覆載之仁限以戎鎮不獲奔¶
赴闕庭輕陳懇悃無任荷載惶灼之極¶
　　　代陳司徒謝勑賜麟德殿宴百僚詩序表¶
<pb:KR4h0022_WYG_592-9b>¶
　　　　　　　　　　　　　　　王　維¶
臣某言支使某官奏事廻伏奉某月日手詔賜臣以皇¶
太子所冩聖製麟德殿宴百僚詩序日月揚光風雲動¶
色捧受之次震駭失常臣某中謝臣伏以經天緯地者¶
聖人之文多才多藝者元良之美逖聽前脩旋觀徃冊¶
考論盛事罕見全能故漢后詠歌有乖雅頌之㫖周儲¶
聦哲不聞翰墨之妙伏惟陛下道洽帝堯文趨繋表體¶
隂陽之變化與雲漢而昭囘皇太子德邁生知學資聖¶
<pb:KR4h0022_WYG_592-10a>¶
訓掩鍾張之筆札並虬鸞以飛動臣特承湛恩荷此殊¶
錫集榮光於外府啓重寳於私庭班氏賜書既甚懸隔¶
馬卿視草曽未比擬又臣所獻奉和詩事等睿(疑作/𢋫)歌¶
情同率舞濫吹之音謬塵於天聽踰涯之賞忽䧏於絲¶
言豈臣微力所冝負戴非臣捐軀所能効益無任榮荷¶
感愓之至¶
　　　謝賜中和節御製詩序表¶
臣某言中使至伏奉手詔并賜臣皇太子所冩御製中¶
<pb:KR4h0022_WYG_592-10b>¶
和節詩序聖澤曲臨天文下降日月爛其光彩風雲蔚¶
其氣色捧讀驚駭魂守失常臣某中謝臣伏以天地有¶
常萬物必由其化隂陽不測聖人能為之節然後垂文¶
章以皷天下之動張宴樂以道天下之和三五以還盛¶
美斯在伏惟陛下以道御物以文化成立言盡經緯之¶
本秉筆節陽和之中雖天㫖𤣥深理絶於彌度而睿詞¶
煥洽義歸於德邵文輝三象諧同六律邁殷湯之晨露¶
掩虞舜之薰風皇太子以聦哲之姿篆𨽻之妙鸞鳯之¶
<pb:KR4h0022_WYG_592-11a>¶
勢鍾王莫儔臣備守外藩獲承殊奬荷此非常之賜實¶
惟希代之寳窺觀則河漢無極負戴則山岳為輕沉族¶
捐軀何階上答不勝欣感之誠謹獻應制詩一首章句¶
疎蕪義理鄙淺君唱臣和歡逢宴鎬之時濫吹徒歌輙¶
効鈞天之末塵瀆旒扆伏深戰懼無任祗愓之至¶
　　　為李大夫謝御製詩表　　　常　衮¶
臣某言伏奉恩㫖賜臣詩一篇并酒脯文廻睿思忽懸¶
日月之光膳自御厨更覩雲天之樂感恩抃躍受賜兢¶
<pb:KR4h0022_WYG_592-11b>¶
惶施已重於丘山功未申於毫髮賞則過望臣何以堪¶
無任感戴恱豫之至謹表陳謝以聞臣某誠歡誠喜頓¶
首頓首謹言¶
　¶
　¶
　¶
　¶
　文苑英華巻五百九十二¶
