# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:05.164800
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷八百六
<pb:KR4h0022_WYG_805-1a>¶
欽定四庫全書¶
　文苑英華巻八百六　　　宋　李昉等　編¶
　㕔壁十¶
　簿尉下¶
　　同州韓城縣西尉㕔壁記一首¶
　　鄭縣尉㕔壁記一首¶
　宴饗¶
　　相州公宴堂記一首¶
<pb:KR4h0022_WYG_805-1b>¶
　　華州新葺設㕔記一首¶
　　嶺南節度饗軍堂記一首¶
　　邠州節度使院新建食堂記一首¶
　　䖍州孔目院食堂記一首¶
　　盩厔縣新食堂記一首¶
　　簿尉下¶
　　　同州韓城縣西尉㕔壁記¶
說文曰尉之為言(集本無/此三字)畏也亦尉也主也故字從尸¶
<pb:KR4h0022_WYG_805-2a>¶
示寸寸者寸量禮度以敬上示者示陳教令以諭下尸¶
者典職司以居位敬上所謂畏諭下所謂慰居位所謂¶
主全兹三者以蒞王爵則仕義周是以古之人嘉用尉¶
字為官號陶唐有太尉周有軍尉秦亦有太尉輿尉東¶
南尉洎漢則復命縣掾曰尉自是以名至于我唐無或¶
易所命善也我唐極天啓宇窮地闢土列縣岀于五千¶
分為七等第一曰赤次赤曰畿曰望曰緊次緊曰上次¶
上曰中次中曰下赤縣僅二十萬年為之最畿縣僅于¶
<pb:KR4h0022_WYG_805-2b>¶
百渭南為之最望縣出于百鄭縣為之最緊縣岀于百¶
夏陽為之最上縣僅三百韓城為之最上之最次于緊¶
之最非最之緊無與焉緊之最次于望之最非最之望¶
無與焉望之最次于畿之最非最之畿無與焉畿之最¶
次于赤之最非最之赤無與焉最之縣長於餘縣如麟¶
鳯五靈之長於羣靈也數長不數類則韓城之稱與萬¶
年渭南鄭縣夏陽並自緊而上簿尉皆再命三命已徃¶
而受資歴至之而至也上縣而下則自解褐授韓城既¶
<pb:KR4h0022_WYG_805-3a>¶
上縣之最簿尉解褐之貴者唯三員伺其闕非年年之¶
有或一員之闕天下皆知之授之日亦皆知之曰某人¶
授韓城尉是其人則頌非其人則誹雖一命之官其(集/有)¶
(為/字)人尚也如此則主司慎擇才地精羙縣亦有六曹尉¶
二人一判功户倉其署曰東㕔一判兵法事其署曰西¶
㕔兹㕔兵法事之㕔也根之州則司兵司法司事盡在¶
刑之國則兵部刑部工部盡在兵主武法主刑工主土¶
今武未大威務尚繁刑未大措獄(集作/訟)尚生工與人興¶
<pb:KR4h0022_WYG_805-3b>¶
無時休州縣司或䨇曹六人分其職國則部屬寮八九¶
十人分其職一人理六人八九十人之理雖小大(集作/大小)¶
有異而揆緒不殊其緒不殊(集無/此字)其官不易(集作官其/官其官不)¶
(易文粹作/其官不易)能至於易者則人無敢易之人無敢易之則¶
國必重之國重之則賦洪鈞大柄所由乎此也貞元十¶
五年春余友人滎陽鄭伯義授焉鄭自上累(集無/累字)葉聲¶
名為天下聞鄭以經明登科又三舉進士屈於命詞學¶
亦流輩推内行第一其受命之年五月余詣焉十月又¶
<pb:KR4h0022_WYG_805-4a>¶
詣焉見東㕔有記西㕔無記因請書示本㕔(三字集/作其)姓¶
氏序于左其或先于鄭芳馨猶存(集作/在)者亦得之至于¶
鄭繫于鄭皆繫之(集無/之字)若土壌廣狹物産有無尉非得¶
主不敢僭序十月十五日記¶
　　　鄭縣尉㕔壁記　　　　　　梁　肅¶
自華而東東距洛師抗雄多臨大道其縣有七若壌接¶
天府號因舊國分鄭為之首又斜隣其陸焉天官每銓¶
士補吏常屬意於此三科之選其人尤精比畿服之偏¶
<pb:KR4h0022_WYG_805-4b>¶
者難易相隔不啻數等其地望可知也元年春正月(集/作)¶
(光/正)之後賢侯才子曰蘭陵蕭倕以貞敏恪慎再命為尉¶
掌倉曹岀納與工徳修飾之事事舉職修而令名随之¶
暇日謂予曰之邑之作非舊也初在於州東北隅廣徳¶
中以賊臣周智先(史作/智光)以河潼叛放暴兵爇官寺且脇¶
誘將吏生立已祠而棟宇斯崇及王孫(集作/師是)致誅牧民¶
者從便宜而重改作乃刷滅凶慝之遺塵徙二治焉是¶
㕔盖祠之餘也噫曩者慿而為妖今乃即而為政合於¶
<pb:KR4h0022_WYG_805-5a>¶
大順用鍳將來是宜書之以告昩者予於是著之屋壁¶
且以紀夫人之羙若風俗疆土與置(集作/立)邑之年代分¶
於(集作/為)尉今監察御史黎逢嘗編為鄭志藏在州府中¶
可覆視也故不書時御史中丞董公為邦之三載秋九¶
月定安梁肅記¶
　　饗宴¶
　　　相州公宴堂記　　　　　　程　浩¶
公宴堂昭儉也高平王尚猶侈焉(一作/為)先是王師岀征¶
<pb:KR4h0022_WYG_805-5b>¶
驛遽告聳百戰俠骨委于溪澗九遷殤魂飛在草莽上¶
聞而憐之詔我薛公為刑部尚書兼御史大夫保釐于¶
東建節于鄴也時兵不滿百馬惟數駟府微棲糧家僅¶
餘堵公乃掃除粃政濟活人命一年而墻宇興二年而¶
耕稼盛日就月將遂臻夫小康崇其宴堂者不得已而¶
營也豈無黕幕尚爾能可乆豈無丹楹受爾不愆素豈¶
無錯石所慮轉他山豈無貨材所重仍舊貫其始也經¶
構侏儒廻移欒櫨率取諸大壯未暇於全模其終也嶷¶
<pb:KR4h0022_WYG_805-6a>¶
然雲横燦以星鋪禮行於九賔並坐於千夫不設窓户¶
且(一作/寔)防於壅閼不加剞劂且陋夫華睆水之以視其¶
平坦墨之以視其方直役也應時宜其善頌成之匪日¶
所謂恱使若軍中凱樂羣下胥宴六佾咸在三懸既張¶
清醑引淮芳饌羅岳自上而王侯公伯迨下而皁隸庖¶
翟進則酣而不荒退則服之無斁及四賢講徳七子㑹¶
文拂羽扇而納凉揮素琴而待月對水得江湖之性捲¶
簾見天地之心寂寂(一作/惜惜)無譁綽綽有裕相與先評所¶
<pb:KR4h0022_WYG_805-6b>¶
職次徴他詞驟揚厥懿除攻其短君子以為薛公義誘¶
於衆仁和於物誘進則衆洽和同則物安俾夫聳善觀¶
過罔不由斯堂也向使卑不合度髙不中禮適足尤孟¶
孫之室羙諷夷吾之山節浩躭静辭蒲脂車訪舊入境¶
而七徳有餘及庭而三歎不足幸承君之恵顧又因此¶
(闕/)　之操觚斐然於是乎記時大厯三年六月旬有五¶
日也¶
　　　華州新葺設㕔記　　　　　沈亞之¶
<pb:KR4h0022_WYG_805-7a>¶
今天下邦郡之望莫與太華等然而公堂讌臺(集無/此字)無¶
别位顧几硯與餼樂之具日更廢置於其間寧地勢然¶
要為守者無乆留於任而經慮莫及此乎隴西公為守¶
未滿嵗郡中既治因窺其庶屋可改(集作/攻)者乃先問其¶
吏曰政之為困何始也吏曰累更其守耳公曰吏知其¶
病哉夫几硯者公事之重器也以宴而遷撤宴而復則¶
居不得常屢更其所政之為困不由此耶且吏入公門¶
望其居則必莊是几硯之處宜其嚴也今朝撤而暮置¶
<pb:KR4h0022_WYG_805-7b>¶
事之者既勞固以慢矣而况酒行樂作婦女列坐優者¶
與詼諧摇笑(集作優隆談謾/者與請摇笑機)左右侍立或銜哂壊容不¶
可罪也夫狎乆則失(集作/不)敬豈吾之獨患其吏亦醜之¶
明日觧冗宇一構於正寢西南隅壍其外數岀土基之¶
飭故材以輳用垢者磨其淄弱者承其輕决流於其所¶
以塗者補棟續楹不渉旬而功就沼沚之媚随而比矣¶
嗟乎轉疣為安不費而功吾知其由人長慶元年四月¶
甲子呉興沈亞之仰公之跡因請張文其下紀其功焉¶
<pb:KR4h0022_WYG_805-8a>¶
　　　嶺南節度饗軍堂記　　　　桞宗元¶
唐制嶺南為五府府部州以十數其大小之戎號令(集/作)¶
(名/)之用則聽於節度使焉其外大海多蠻夷由流求訶¶
陵西抵大夏康居環水而國以百數則統於押蕃舶使¶
焉内之幅員萬里以執秩拱玉稽時聽教命外(粹有/境字)之¶
羈屬數萬里以譯言摯(集作/贄)寳嵗帥貢職合(文粹有/外字)二¶
使之重以治于廣州故賔軍之事宜無與較大且賔有¶
牲牢饔餼嘉樂好禮以同逺合疏軍有犒饋宴饗勞旋¶
<pb:KR4h0022_WYG_805-8b>¶
勤歸以羣力一心於是治也閈閎階(或作/陞)序不可與他¶
邦類必厚棟大梁(集作/杗)夷庭高門然後可以上充於揖¶
譲下周於歩武今御史大夫扶風公亷廣州且專二使¶
増徳以來逺人申威以脩戎政大饗宴合樂從其豐盈¶
先是為堂於治城西北陬其位公北向衆賔南向奏部¶
伎于其西視泉地于其東隅奥庳仄庭廡下陋日未¶
及晡則赫炎當目汗眩更起而禮莫克終故凡大宴饗¶
大軍旅則寓于外壘儀形不稱公於是始新(集粹/作斥)其制¶
<pb:KR4h0022_WYG_805-9a>¶
為堂南靣横八楹縱十楹饗宴之位(五字文粹作/嚮之宴位)化為¶
東序西又如之其外更衣之次膳食之宇列觀以遊目¶
偶亭以展聽(集粹/作聲)彌望極顧莫究其徃泉池之舊増濬¶
益植(一作/廣)以暇以息如在林壑問工焉取則師輿是供¶
問役焉取則蠻隸是徴問材焉取則隙宇是遷或益其¶
闕伐山浮海農賈拱手張目視具乃十月甲子克成公¶
命饗于新堂幢牙茸纛金節析羽旂(文粹/作餙)旗旟旞咸旅¶
(集作/餙)于下鼓以鼖晉(文粹/作鼔)金以鐸饒公與監軍使肅上¶
<pb:KR4h0022_WYG_805-9b>¶
賔延羣僚將校士吏咸次于位卉裳𦋺衣胡夷蜑蠻睢¶
盰就列者千人以上鉶鼎體節燔炰胾炙羽鱗貍牙之¶
物沉泛醍盎之齊均飫于卒士興王之舞服夷之伎楔¶
擊吹鼔(文粹作/鼓吹)之音飛騰幻(或作/眩)怪之容環(集粹/作寰)觀于¶
逺邇禮成樂遍以叙而賀且曰是邦臨䕶之大五人合¶
之非是堂之制不可以備物非我(集無/此字)公之德不可以¶
容衆曠于徃初肇自今兹大和有人以觀逺方古之戎¶
政其曷用加此華元名大夫也殺羊而御者不及霍去¶
<pb:KR4h0022_WYG_805-10a>¶
病良將軍也餘肉而士有饑色猶克稱能以垂到今矧¶
兹具羙其道不廢願訪(集作/勒)于金石以永示後祀遂相¶
與來告且乞辭某譲(文粹/作牢)不獲乃刻于兹石¶
　　　邠州節度使院新建食堂記　劉寛夫¶
朝廷以新平振東西夏鏁鑰郊圻將帥得人則虜馬不¶
敢東嚮而牧今上注意邉事元年命左僕射河東桞公¶
專䕶塞之任公秪承詔㫖不敢怠遑覧風俗以施化則¶
酌損益以制宜文武交修威和迭用搜刓蠧於積弊張¶
<pb:KR4h0022_WYG_805-10b>¶
綱維於盡隳完兵甲贅軍糧藥瘡痍粒饑餓以信為囿¶
築法為垣人知嚮方卒乗輯睦我㓗已而貪冐自革我¶
不動而云為曷生表正影端俗為丕變邠之父老重沐¶
皇風仲尼每言為政之道可使三年有成公孫𢎞對漢¶
武且云臣𢎞尚竊遲之始為孟浪今於河東公信之矣¶
既而定名分補廢闕飾賔署𢎞講讌視使院之狹湫顧¶
㑹食之無所因喟然而嘆曰夫為理之本在於得人燕¶
以尊賢是稱衛以多士為羙今鰌瑗在列而堂舘未嚴¶
<pb:KR4h0022_WYG_805-11a>¶
非所以重罇爼咨幃幄之意也於是從觀馬之舊亭敝¶
公府之新宇増階陞所以示尊威也卜高明所以啓顧¶
慮也大不踰制崇不近奢榱桷礎闥無不中度翼張四¶
簷洞開䨇扉冬霜不到夏日漸却可以備盤飡之品式¶
可以叙主客之威儀可以寄琴樽之笑傲可以籌政令¶
之得失君子是知河東公之為政也必自邇而逮逺自¶
身而及物以理易亂以實易虗以𢎞深易卑犯(疑/)以廣¶
壯易隘陋皆此類也府中僚介無非正人有若司馬韋¶
<pb:KR4h0022_WYG_805-11b>¶
君節度判官皇甫君皆卿材也無靣從退言之誚無躬¶
厚薄責之嫌其他或幄中號寳或席上稱珍並擅價一¶
時不可徧舉韋君皇甫君以余載筆赤墀粗知舊史可¶
以傳言命為記之時大和二年六月日記¶
　　　䖍州孔目院食堂記　　　　蔡詞立¶
京百司至於天下郡府有曹署者則有公尉亦非唯食¶
為謀所以因食而集評議公事者也繇是凡在厥位得¶
不遵禮法舉職司事有疑獄有寃化未洽弊未去有善¶
<pb:KR4h0022_WYG_805-12a>¶
未彰有惡未除皆得以議之然後可以聞於太守矣冀¶
乎小庇生靈以酧寸(一作/乎非)禄豈可食飽而退羣居偶語¶
而已况䖍居江嶺地扼咽喉有兵車之繁賦役(一作/農賦)之¶
重茍一物為害則萬姓何辜一綱不提則七邑何守同¶
舍諸公得無屬意焉小子承乏每慙尸素志求短拙憂¶
心忘飡(一作/食)或有公事之稽留獄訟之寃滯六曹之臧¶
否百姓之慘舒農桑之失時鄉閭之蠧弊聞見所未及¶
才智所未臻希㑹饌以言之共禆風化院食堂舊基圯¶
<pb:KR4h0022_WYG_805-12b>¶
陋咸通七年夏前太守隴西公遇時之豐伺農之隙因¶
革&KR0492;署爰立兹堂環之高樓翼之虗楹有風月之景花¶
木之隂無燥濕之虞蟄陷之慮聚於此者得無愧焉處¶
廣厦宜念巢居露寢者食兼味宜念糊口甑塵者夏清¶
凉宜念曝日而耕者冬温燠宜念卒嵗無衣者茍用心¶
如是則日食萬錢無以為愧豈惟公膳哉自建剏之後¶
于今七年未有紀述深以為缺小子伏役之暇好讀書¶
為文雖顧不才聊用冝録咸通十三年五月三日記¶
<pb:KR4h0022_WYG_805-13a>¶
　　　盩厔縣新食堂記　　　　　桞宗元¶
貞元十八年五月某日新作食堂于縣内之右始㑹食¶
也自兵興以來西郊捍戎縣為軍壘二十有六年羣吏¶
咸寓于外兵去邑荒棟宇傾圯又十有九年不克以居¶
由是縣之聨事離散不屬凡其官僚罕或覿見及是主¶
簿某病之於是且掌功役之事(集作/任)俾復其邑居(集無/此五)¶
(字/)廪庫既成學校既修取其餘材以構斯堂其上棟自¶
南而北者二十有二尺周阿峻嚴列楹齊同其飾之文¶
<pb:KR4h0022_WYG_805-13b>¶
質階之高下視邑之大小與吏之品(集無/此字)秩不陋不盈¶
高山在前流水在下可以俯仰可以宴(集作/偃)樂堂既成¶
得羡財可以為食本月權其贏羞膳以充乃合羣史于¶
茲新堂升降坐起以班先後始正位秩之叙禮儀笑語¶
講議徃復始㑹政事之要筵席肅莊籩豆(集作/樽爼)静嘉燔¶
炮烹餁益以酒醴始獲僚友之樂卒事而退舉欣欣焉¶
曰惟禮食之來古也今京師百官咸有斯制甸服亦王¶
之内邑且官有僚(集作/聮)屬則宜統㑹以齊之也嚮之離¶
<pb:KR4h0022_WYG_805-14a>¶
而今之合其得失也逺甚我是以肅焉而莊衎焉而和¶
羣疑以亡嘉言以彰㫖乎其在斯(集作/此)堂也不惟其馨¶
香醉飽之謂某之力也夫宜伐石以志使是道也不替¶
于後乃列其事來告使余書之¶
　¶
　¶
　¶
　¶
<pb:KR4h0022_WYG_805-14b>¶
　¶
　¶
　¶
　¶
　¶
　¶
　¶
　文苑英華巻八百六¶
