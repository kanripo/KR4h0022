# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:54.579620
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷五百六十一
<pb:KR4h0022_WYG_560-1a>¶
欽定四庫全書¶
　文苑英華卷五百六十一　宋　李昉等　編¶
　賀祥瑞一¶
　　爲西京百官賀老君見表一首¶
　　賀老人星見表五首¶
　　爲汝南公賀彗星不見復正殿表一首¶
　　爲成魏州賀瑞雪慶雲日抱戴表一首¶
　　爲百僚賀雪表一首　　爲定王賀雪表一首¶
<pb:KR4h0022_WYG_560-1b>¶
　　爲納言姚璹等賀雪表一首¶
　　爲宰相賀雪表一首　　中書門下賀雪表¶
　　爲京兆韋尹賀元日降雪表一首¶
　　爲百官賀雨請復膳表一首¶
　　賀祈雨感應表一首　　中書門下賀雨表六首¶
　　爲宰相賀雨表三首¶
　　　爲西京百官賀老君見表　　崔　融¶
臣某等文武官若干人言臣聞至德之運必有告聖之¶
<pb:KR4h0022_WYG_560-2a>¶
符大道之行必有通(一作/神)靈之應故虞舜氏作五老出¶
遊於河渚周武勃興四神來朝於洛邑伏惟皇太后陛¶
下補天爲感配地居尊體國經野肇建惟新之業應天¶
順人果得非常之事伏見某日勑虢州閿鄉縣界老君¶
見并授鄔𤣥宗語皤(一作/皓)然鶴首至哉龍徳若遊渦水¶
之年疑往流沙之路叙皇威之有截論國祚之無疆道¶
可以濟天下功可以侔造化𤣥言妙鍵闗令受教而先¶
迷神理希微河公願談而莫測方驗老人見於南極但¶
<pb:KR4h0022_WYG_560-2b>¶
謂承天黄人遊於後池止云乘土固不可同年而議也¶
臣等預睹嘉祥早參簮笏惟神降福欣承帝系之隆惟¶
徳洞冥願奉𤣥元之慶無任感恱之至謹附某奉表稱¶
賀以聞¶
　　　賀老人星見表　　　　　　武三思¶
臣守節等文武官九品以上四千八百四十一人上言¶
臣聞惟徳動天必有非常之應惟神感貺允屬㑹昌之¶
期天鑒孔明降休徵者所以宣天意神聰無昧効嘉祉¶
<pb:KR4h0022_WYG_560-3a>¶
者所以賛神功故黄(一作/赤)鳥白麟載稱姬漢之日𤣥圭¶
黑玉式昭禹湯之代伏惟天册金輪聖神皇帝陛下潤¶
色丕業光赫寶祚執大象而御風雲皷洪鑪而運寒燠¶
浹洽四海輝華六幽希代符來超今邁昔浪委波屬故¶
合沓而無窮日臻月見尚殷勤而未已伏見太史奏稱¶
八月十九日夜有老人星見臣等謹按黄帝占云老人¶
星一名壽星色黄明見則人主夀昌又按孫氏瑞應圖¶
云王者承天則老人星臨其國又春秋分候懸象文曜¶
<pb:KR4h0022_WYG_560-3b>¶
鏡云王者安静則老人星見當以秋分候之懸象著符¶
於上人事發明於下夀昌者知億載之有歸安静者示¶
萬邦之必附澄霞助月非唯石氏之占散翼埀芒何獨¶
斗樞之說臣等謬參纓笏叨目禎祥慶抃之誠實倍殊¶
品無任踴躍之至¶
　　　同前　　　　　　　　　　楊　憑¶
臣某言伏聞太史奏昨八月十五日夜夀星見奉敕宣¶
付所司者伏以三光在天垂象以昭徳一人御㝢應運¶
<pb:KR4h0022_WYG_560-4a>¶
以發祥將後天而奉時遂瞻星而稱夀九重納慶萬國¶
同歡中賀臣聞聖王握乾以繼統輔徳以垂休則必焜燿¶
耿光昭宣景福歴考圖牒皦然明徵謹按孫氏瑞應圖¶
云老人星見人主壽昌陛下丕承寶厯光宅天下恢𢎞¶
聖烈允執大中化成而天道不遠(一作/違)感至而星精介¶
祉是以去嵗已出今秋又見光静而明當井絡之端色¶
黄而潤叶中方之位降兹靈貺實契福庭帝圖表無疆¶
之休史册傳萬祀之慶臣生逢聖代幸覩昌期以藩鎭¶
<pb:KR4h0022_WYG_560-4b>¶
守土不獲奔詣闕庭稱賀北望宸極倍萬恒情¶
　　　同前　　　　　　　　　　令狐楚¶
臣某言當道進奏院狀報司天䑓奏八月十五日乙亥¶
夜老人星見於井東色黄明潤勑旨宣付所司者率土¶
共觀際天同慶中賀臣聞天不言而星垂象次舎隠見¶
其指甚明伏惟陛下道冠帝先恩覃物表太和之氣上¶
達萬夀之瑞下呈旣在井東又當秦分色侔蒸栗光掩¶
連珠彰爾寶圖類堯年之河出延長聖厯齊漢代之山¶
<pb:KR4h0022_WYG_560-5a>¶
呼凡百臣下歡心如一况臣幸霑皇屬叨守國藩瞻望¶
闕庭不勝慶抃之至¶
　　　同前　　　　　　　　　　張　權¶
臣某言臣聞惟徳動天惟睿作聖旣聖徳格于上下故¶
𤣥貺動于乾文天髙聽卑應猶影響臣得上都進奏院¶
狀報司天䑓奏八月某日老人星見於井東色黄明潤¶
大者臣按文耀鏡曰老人星見則主安又熊氏瑞應圖¶
曰王者承天得理則老人星臨其國中賀臣伏惟睿聖文武¶
<pb:KR4h0022_WYG_560-5b>¶
皇帝陛下徳邁勛華道侔覆載武以勘亂文以化成然¶
猶旰食宵衣憂勤庻政令動植得所㝢縣和平故上感¶
絪緼發瑞辰象色黄兆土徳之有慶見井表聖年之無¶
疆昭昭垂休上帝允答求諸簡册光絶古今凡在億兆¶
孰不歡抃臣限以祗守藩鎮不獲稱慶闕庭舞詠之誠¶
倍萬恒品謹遣某官奉表陳賀以聞¶
　　　同前　　　　　　　　　　李商隠(爲滎陽/公作)¶
臣某官臣得本道進奏院狀報司天監李景亮奏八月¶
<pb:KR4h0022_WYG_560-6a>¶
六日寅時老人星見於南極其色黄明潤大者聖惟合¶
徳神實効祥必垂有爛之文以表無疆之休臣某中謝臣¶
聞𤣥象示人昊穹凝命曜爲經而宿爲紀則曰常名斗¶
挹酒而牛服箱或標虛稱未若候時而出有道則彰居¶
五福之先在三辰之列伏惟皇帝陛下昭明老契游泳¶
莊寰(集作/環)戒(集作/式)是中秋呈兹上瑞况見於午位又屬¶
寅時仰考𤣥符乃有深意自南耀彩將𢎞解愠之風近¶
曉流光欲助無私之日皇心載裕靈鑒孔昭凡居率土¶
<pb:KR4h0022_WYG_560-6b>¶
之濵皆慶后天之夀臣誤蒙重寄實逺清光送𤣥燕於¶
梁間傷時自切望(集作/數)白榆於天上厥路無由賀聖戀¶
恩無任蹈舞屏營之至¶
　　　爲汝南公賀彗星不見復正殿表¶
臣某言得本州進奏院狀報今月某日夜彗星不見宰¶
臣某等奉表稱賀請御正殿復常膳者天道甚宻聖心¶
不遐感極而災亦爲祥誠至而妖寧勝徳臣某中賀臣聞¶
殷湯以六事責躬止七年之旱宋景以一言修徳退三¶
<pb:KR4h0022_WYG_560-7a>¶
舍之星歴代以來咎徵常有茍君能克已則禍下移人¶
伏惟皇帝陛下寅奉丕圖恭臨大寶尊符列聖酌憲前¶
王昨者天象之開星文稱異載深歸咎爰用覃恩倉箱¶
(集作/請)畢復於九年羅網併開其三靣去營繕絶蕩心之¶
巧申寃結除滅耳之俘而又正殿不居大庖盡減精誠¶
昭逹懇惻敷聞芒熖遽銷晷度如舊况蕞爾戎羯正犯¶
疆場載思星見之徵恐是滅(集作/虜)亡之兆伏惟稍寛聖¶
慮以擁皇休遵九廟之降祥副兆人之欽屬臣又聞皇¶
<pb:KR4h0022_WYG_560-7b>¶
王之事業也雖至理之時不遺於憂畏(集作/惕)雖至和之¶
氣不忘於將迎是故神農焦勞軒帝顦顇堯旣癯瘠舜¶
(集作/禹)亦胼胝此四主側身於昔時陛下用心於兹日千¶
載符契萬方懐柔臣嘗忝内朝今居近甸拱辰不及空¶
瞻北極之尊就日無因忽覺長安之逺唯知抃蹈莫可¶
奮飛况時及初正禮當元㑹華夷畢至玉帛皆陳小國¶
行人外藩下士皆得入趨鳳閣仰望獸樽臣獨限闗河¶
坐縈符竹戀旣深而詞懇慶已極而涕零無任感恩賀¶
<pb:KR4h0022_WYG_560-8a>¶
聖鬱戀屏營之至¶
　　　爲成魏州賀瑞雪慶雲日抱戴表一首¶
臣某言臣聞𤣥徳上升三靈爲之動色聖功下濟萬類¶
所以傾誠臣州去秋之間時雨不足自陽風應律子月¶
經年今月十二日晚降雪越至十四旦開霽絮飛千里¶
花飜六出糅初梅而委苞封宿麥而垂津其日晡時西¶
南有慶雲見爲樓爲閣圖閶闔之九重非錦非繡狀衣¶
裳之五色其時又有日抱戴日晚澄廓天景淑清拖黄¶
<pb:KR4h0022_WYG_560-8b>¶
氣而重圍舒紅光而四溢臣與司馬樊𤣥則并寮屬吏¶
等三十餘人得所部貴鄉冠氏等縣申稱雪厚一尺以¶
下并覩慶雲抱戴等瑞臣謹按詩云上天同雲雨雪雰¶
雰毛萇云豐年之冬必有積雪若烟汜勝之書云雪者¶
五糓之精又按史記云慶雲一名卿雲若烟非烟若雲¶
非雲郁郁紛紛蕭索輪囷是謂卿雲喜氣也瑞應圖曰¶
景雲者太平之應也一曰慶雲非烟五色氤氲謂之景¶
雲援神契云天子孝則景雲出游又按援神契云王者¶
<pb:KR4h0022_WYG_560-9a>¶
徳至於天則日抱戴在上曰戴在傍曰抱又云黄氣抱¶
日輔臣納忠漢書曰宣重光李竒云太平之代日抱重¶
光伏惟陛下受天寶命冲用情深豐食之要鑒寢憂勞¶
雪爲五糓之精麥爲六田之首由是天降瑞雪其意若¶
曰太平其有年乎雲者運氣立名布恩成義陛下仁霈¶
草木惠及蟲魚揚宗祖之烈光垂天地之正色由是天¶
降雲瑞其意如(一作/若)曰天子其大孝乎日者衆陽之宗¶
人君之表由是天降日瑞其意若曰天下其大明乎魏¶
<pb:KR4h0022_WYG_560-9b>¶
州大明之慶基光封之舊國嘉祥備致靈貺綢繆豈徒¶
然哉斯有由矣臣叨陪漢守肅奉堯親逢日月之貞明¶
嘉烟雲之爛漫手舞足蹈地雖限於外䑓按牒披圖心¶
已馳於雙闕不任感恱之至¶
　　　爲百寮賀雪表　　　　　　李　嶠¶
臣某等言臣聞至道充被而冲和感發𤣥化沉潜而祥¶
物昭應伏惟皇帝陛下合徳天地齊光日月陶正氣之¶
氤氲降元符之肹蠁用能經緯六合驅馭百靈垂旒法¶
<pb:KR4h0022_WYG_560-10a>¶
宫而品物清宴(疑作/晏)揆景中土而風雨休若三元肇革¶
九陽初動撞黄鍾而布氣順𤣥𡨕而率軄曾隂候律豐¶
澤順時薈蔚方興起太山之膚寸參差荐委自平地而¶
盈尺銅街浩其如素金隄紛其遂滿縈樓棲檻凝璧䑓¶
之九重落絮飄花似芳林之二月豈唯洛神呈象來舞¶
帝宫故亦海騎相趨下朝仙闕東臯欣而望嵗南史慶¶
而書祥萬寶登秋居然可詠雙銅叶唱即事非遥自非¶
睿感通微乾心輔徳何以降神靈之滋液發兆庶之歡¶
<pb:KR4h0022_WYG_560-10b>¶
慶臣等恭承𤣥造沐浴太和欣聖澤之滂沛對天休而¶
踴躍無任鳬藻之至謹詣朝堂奉表稱賀以聞¶
　　　爲定王賀雪表¶
臣某言自渉隆冬頗虧甘液皇情睠佇聖徳憂勤愍囹¶
圄之罹愆念祁寒之在節爰發恩詔親慮囚徒絲綍始¶
行寒光已布徳音纔降同雲便飛落絮飄花與新梅而¶
競彩凝光吐艷共霄桂而連輝俄盈九域之中遍灑四¶
瀛之外遂使狴牢式舞布霈澤於三天畎畆長歌佇豐¶
<pb:KR4h0022_WYG_560-11a>¶
年之(一作/於)萬庾報應之速固影響而無違慶躍之私在¶
臣妾而何極無任欣抃之至謹奉表陳賀以聞謹言¶
　　　爲納言姚璹等賀雪表¶
臣某言自𤣥𡨕授節素液未流宿麥翹滋陳根俟㧞聖¶
情廻睠天造曲成載想狴牢有矜幽滯方臨聽訟之觀¶
且閲明刑之書中旨纔宣上𤣥俄應沛乎降澤油然興¶
雲凝瑞色於千里散禎祥於六出積素彌晝下集於瓊¶
䑓飄花滿空旁霈於玉樹海神奔走而來賀田畯謳吟¶
<pb:KR4h0022_WYG_560-11b>¶
而共舞靈心昭發事速於置郵聖意𡨕通有同於合契¶
臣等謬當樞近親覿休祥抃躍之情實百恒品無任欣¶
慶之至謹奉表陳賀以聞謹言¶
　　　爲宰相賀雪表　　　　　　孫　逖¶
臣某言臣伏見自冬已來雨潤微少雖春候尚逺未足¶
爲災而聖慮憂勤恐妨農事靈心允答瑞雪其滂自昏¶
逹明已覩於盈尺無逺不及何止於千里旣溥旣霈足¶
表西成之徵不疾不徐正符東作之候豈伊利澤更是¶
<pb:KR4h0022_WYG_560-12a>¶
殊祥臣等㣲生叨荷榮渥幸覩休慶空知抃舞無任欣¶
躍之至謹奉表陳賀以聞¶
　　　中書門下賀雪表　　　　　常　衮¶
臣子儀等言臣聞聖人昭事以奉時乾道下濟以成物¶
伏惟寶應元聖文武皇帝陛下勤勞庶政憂濟萬邦念¶
生靈之未康慮兵食之不足恭黙寅畏齋于穆清減膳¶
撤樂以祈𤣥造天人合應雨雪呈祥在登䑓視朔之辰¶
飄灑盈尺俯獻嵗發生之節飛舞驚春太素混成浩然¶
<pb:KR4h0022_WYG_560-12b>¶
萬里甲子之瑞載表於昌期春秋所書亦先於農事重¶
隂益固應水澤腹堅之時積潤潜通迎土膏脉起之候¶
靈貺斯在豐年可知佇登來麰不暇祈糓侍臣相慶野¶
老同歡臣謬奉中樞獲覩嘉慶無任抃躍之至謹奉表¶
陳賀以聞臣子儀等誠歡誠喜頓首頓首¶
　　　同前　　　　　　　　　　權徳輿¶
臣某等言臣聞王者布令以時應天以實惟兹瑞雪用¶
兆豐年伏惟陛下齋誠念人振廪恤隠同雲斯兆(集作/應)¶
<pb:KR4h0022_WYG_560-13a>¶
宿麥可期以五糓播植之精驗於農志當一陽發生之¶
候助此休徵感通不違朝野相賀臣等謬居近侍獲奉¶
昌期無任欣抃踴躍之至謹奉表陳賀以聞臣某誠歡¶
誠喜頓首頓首謹言¶
　　　同前¶
臣某言臣聞天道下濟聖心上感以是訢合發爲休徵¶
惟兹雨澤之祥必稽時令之順伏惟皇帝陛下憂勞庶¶
政勤憫蒸人寢寐之間不忘於念慮賑恤之使相繼於¶
<pb:KR4h0022_WYG_560-13b>¶
道途膚寸興雲盈尺呈瑞以來麰之積潤爲嗣歲之順¶
成如京如坻百嘉可望旣霑旣足率土同歡臣等忝列¶
侍臣倍百欣賀無任慶抃踴躍之至謹奉表陳賀以聞¶
臣某等誠歡誠喜頓首頓首謹言¶
　　　爲京兆韋尹賀元旦降雪表　劉禹錫¶
臣某言伏以去冬以來乆無雨雪臣每於殿内親奉徳¶
音以宿麥未滋爲虞以兆人生憂(集作/病)爲念聖情所屬¶
神理潜通獻嵗發春佳雪肇降當夷夏㑹同之日觀天¶
<pb:KR4h0022_WYG_560-14a>¶
人合應之徵(集作/期)迎喜氣於三光浹歡心於萬國癘(集/作)¶
(疹/)疵永息豐年(集作/阜)可期臣以疾疢未平趨歩有阻伏¶
望恩貸已具奏聞謹於光宅寺中勾當本務不獲隨例¶
稱慶明庭旣覩嘉祥益彰聖徳無任欣躍屏營之至¶
　　　爲百官賀雨請復膳表　　　　崔　融¶
臣某等文武官若干人言臣等聞太平之代天地合而¶
流津至徳之時隂陽和而布澤所以三農滋殖百物阜¶
安伏惟天册金輪聖神皇帝陛下寶命絪緼𤣥期肹蠁¶
<pb:KR4h0022_WYG_560-14b>¶
包混元而建極宅造化而開階徳教布濩仁聲洋溢增¶
髙益厚已脩中岳之儀順時班令更緝正陽之禮近以¶
少愆甘㴻親發至誠懐宋景之一言採殷湯之六事徳¶
音纔降靈心允協捧瑶緘而風起迎寶字而星流雲不¶
崇朝復三千之藥草雨必以夜通百億之江河遍髙下¶
而同霑在公私而並及陳留雨糓譬此非多櫟陽雨金¶
方斯未重邦國延有年之慶黎元罷望嵗之憂臣等中賀¶
伏願陛下凝神保和頥情養夀復鱻庖之舊膳進鶴鼎¶
<pb:KR4h0022_WYG_560-15a>¶
之常羞使芝英有駐液之期萐莆知送凉之地則光天¶
之下率土之濵孰不欣戴孰不幸甚微臣等幸逢休運¶
預沐恩波混虞獸而同歡比齊禽而累抃無任悚荷之¶
至謹詣朝堂奉表稱賀¶
　　　賀祈雨感應表　　　　　　張　説¶
臣某言臣聞水旱常數堯湯固有聖賢之理恭潔爲難¶
自冬踰春積陽成亢陛下以時災繫政人患由君退巫¶
女之雩却應龍之請陛下躬自暴露炎景瞻仰雲漢推¶
<pb:KR4h0022_WYG_560-15b>¶
心引譴爲人受咎誠旣發而動天言尅期而降雨今已¶
霖霪三日澤漏重泉草樹含欣郊原變色加以雲平雨¶
細氣潤風和豈唯優渥王畿必將周遍天下羣心舒釋¶
聖情開暢無任萬姓歡恱之至謹奉表陳賀以聞¶
　　　中書門下賀雨第一表　　　常　衮¶
臣某言臣一昨奏封親承聖旨以旬期少愆春雨未降¶
雖去冬積雪宿麥頗滋閏年之候農耕未晚再當薦鮪¶
之月爰及禁火之辰紫陌揚塵青郊晦色日勞聖念恐¶
<pb:KR4h0022_WYG_560-16a>¶
失人時䖍於龍堂親行齋禱徳音朝發甘澤夕零霡霂¶
散於城池芳菲遍於草樹四逺皆浹羣情共歡昔在聖¶
人祭則受福必以精意通於神祗伏見陛下每發聖心¶
未常無應與天合徳所感昭然慶恱之深倍萬恒品臣¶
等無任忻抃之至¶
　　　第二表¶
臣等言臣聞王者應天以實禮神以誠則其祥大來所¶
榮必速伏惟寶應元聖文武皇帝陛下端命上帝隂隲¶
<pb:KR4h0022_WYG_560-16b>¶
下人大哉洋洋發育萬物一風一雨必輕(疑作/經)於憂勞¶
惟精惟微乆存於齋禱自立春之後膏澤頓滋宿麥方¶
蘇首種不入百糓皆賤羣黎稍安屬盛徳在火之辰恐¶
散陽流輝之亢小愆旬候則失人時乃命尹京載明祀¶
典飭三輔之屬吏脩百縣之大雩陛下又於龍祠躬自¶
祈請雖田事未廢而皇情過勤意纔發而氣蒸令始降¶
而雲合寧止西郊之宻且有南山之隮霈然時行丕冐¶
海表浹辰而霽更說羣心擢芒之蕃將豐於時薦流根¶
<pb:KR4h0022_WYG_560-17a>¶
之潤佇合於秋成固使我倉如陵萬億及秭軍國是頼¶
朝野同歡多福殊休莫盛於此臣等謬塵樞近喜倍恒¶
情無任慶抃之至¶
　　　第三表¶
臣某言臣聞春秋龍見而雩以其盛徳在火萬物炳然¶
陽驕而旱也周禮所以脩一縣之大祀命三公以卜郊¶
則知古之勤雨首於是月盖聖人順天以垂訓王者奉¶
時而告䖍伏惟寶應元聖文武皇帝陛下憂勤庶政寅¶
<pb:KR4h0022_WYG_560-17b>¶
畏上𤣥全萬物而曲成恐一夫之不獲嘉生是降率土¶
皆禳又自春以來膏澤相繼禾方長茂猶潤纎莖麥且¶
耀芒仍涵秀色及純陽用事流輝是憂未見旬期已勞¶
聖慮勉農祈糓合樂圓丘感上帝之儲祉顧蒼生之禔¶
福祭之明日夜合層雲微風旣和震電(一作/雷)不作靄然¶
四合滂灑終朝動乾坤而滿盈洽隂陽之化育郊原益¶
茂田穉皆登俯觀秋至之收佇廣嵗成之望自朝及野¶
咸慶時和比肩鼓腹空迷日用臣謬參衮軄乆荷鴻私¶
<pb:KR4h0022_WYG_560-18a>¶
仰聖澤之無涯愧生成之未答無任抃躍之至謹奉表¶
陳賀以聞¶
　　　第四表　　　　　　　　　權徳輿¶
臣某言臣聞王者以誠愛人以徳動天則交感不違庶¶
徵時序頃自春澤愆候上軫皇情協用五紀憂勤六事¶
曁純陽之節雩禱是脩齊心勞慮恤隠宥過雲觸石而¶
興潤月離畢以呈祥南畝就功西成可望含哺皷腹㓜¶
艾相觀(集作/歡)見聖人之化育符上帝之隂隲臣等忝列¶
<pb:KR4h0022_WYG_560-18b>¶
台司喜萬恒品無任慶抃踴躍之至謹奉表陳賀以聞¶
　　　第五表¶
臣某等言百糓所仰甘雨是資三務成功望嵗斯切雖¶
閠侯頗晚農耕未遲而時澤稍(集作/小)愆皇情所軫齋禱¶
上應(集作/感)隂陽以和遲興有渰之潤方茂如茨之稼况¶
霡霂未已公私必均叶聖道之休徵副𤣥功之育物臣¶
等軄叨樞近喜萬恒情無任欣賀踴(集作/抃)躍之至謹奉¶
表陳賀以聞臣某等誠惶誠恐頓首頓首謹言¶
<pb:KR4h0022_WYG_560-19a>¶
　　　第六表¶
臣某等言臣聞聖人之徳與天地合則庶徵時若生類¶
昭蘇伏惟陛下慈愛元元統御(集作/燭)萬物憂在稼穡切¶
於登成慮甘澤之愆期憫蒸人之望嵗誠之所感天且¶
不違有渰而興覩一夕之霑洽大田相慶知百糓之阜¶
蕃農夫克敏秀者皆實蓑(集作/䑓)笠就緖倉箱可期逺邇¶
幼艾忻歡皷舞臣等繆當近侍喜萬恒情無任喜抃之¶
至謹奉表陳賀以聞臣等某頓首頓首謹言¶
<pb:KR4h0022_WYG_560-19b>¶
　　　爲宰相賀雨表　　　　　　孫　逖¶
臣等今日見髙力士伏承陛下以春雨蹔愆皇慈軫念¶
特紆鳳輦俯詣龍祠祝之以聖言詰之以神理靈歆允¶
答膏澤遂盈速若影響合如符節則知聦明之徳與乾¶
道而潜通變化之功隨聖情而廣運殊祥昭著丕應難¶
名在於微臣倍深慶恱伏望宣付國史以揚天休無任¶
抃躍之至謹奉表陳賀以聞¶
　　　同前¶
<pb:KR4h0022_WYG_560-20a>¶
臣某言臣等伏見近者微旱聖情勤勞躬狗物情脩禱¶
祀於神明焦思憂人罷歡宴於良節精誠懇至上應𤣥¶
通果叶休徵遂成膏雨植物皆潤已霑霡霂之恩隂雲¶
尚多終致滂沱之澤三農有慶萬㝢(一作/國)同歡臣等軄¶
在夑和效無㳙滴乆勞聖慮責且重於丘山幸遇甘霖¶
恩實濃於草木無任欣慶之至謹奉表陳賀以聞¶
　　　同前　　　　　　　　　　錢　珝¶
臣某等今月某日京兆府奏降雨分寸者伏以頃屬時¶
<pb:KR4h0022_WYG_560-20b>¶
雨稍愆聖慮憂軫尋舉祀典用禱𤣥功臣聞廣覆無親¶
明徳是輔誠之所動天則不高仲春以來驕陽頗熾宵¶
旰勞念生靈具知部樂空縣常羞盡減遽陳牲玉並走¶
山川况便殿坐朝深形憂色不責輔臣之咎恐貽赤子¶
之憂槖籥之間神祗咸聽旣有聲聞之實寧無昭報之¶
期是以靉靆忽興蜿蜒遂作固得逺踰闗輔匪獨周布¶
郊圻君必動天嵗有成於登麥臣雖充位力不足於爲¶
霖空喜滂沱敢言燮理甫田皆潤沴氣全銷信可律於¶
<pb:KR4h0022_WYG_560-21a>¶
豐穰更何求於符瑞臣等無任賀聖欣躍抃舞之至¶
　¶
　¶
　¶
　¶
　¶
　¶
　¶
<pb:KR4h0022_WYG_560-21b>¶
　¶
　¶
　¶
　¶
　¶
　¶
　¶
　文苑英華卷五百六十一¶
