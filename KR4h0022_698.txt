# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:00.180227
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷六百九十八
<pb:KR4h0022_WYG_698-1a>¶
欽定四庫全書¶
　文苑英華卷六百九十八　宋　李昉等　編¶
　貨殖下¶
　　論度支疏一首¶
　水旱¶
　　諫捕蝗疏一首　　　　論關中饑餓疏一首¶
　雜疏¶
　　奏楊素疏一首　　　　上東宫請減膳疏一首¶
<pb:KR4h0022_WYG_698-1b>¶
　　上百里昌言疏一首¶
　　諫中宗置公主府官疏一首¶
　　請勿令胡僧婆陀燃燈疏一首¶
　　請褒僧劉蕡疏一首¶
　　貨殖下¶
　　　論度支疏(德宗/)　　　　　　權德輿¶
十一月十二日将仕郎守右補闕臣權德輿謹昧死頓¶
首上疏皇帝陛下臣聞建官惟賢任人以器細大畢効¶
<pb:KR4h0022_WYG_698-2a>¶
轅輻無遺盖就其所長以求至當古人所以有優於趙¶
魏而劣於滕薛敗於粟邑而理於頻陽誠才各有所極¶
也伏見司農少卿權判度支裴延齡早以文學累居官¶
次固而似守刻而少通&KR1131;有專謹之心且非適時之器¶
往者貳大農之卿長司大倉之出納號為稱職盖有恒¶
規陛下急於奨能切於賞善權委邦賦冀有成績(集作/冀其)¶
(有/成)且度支所務天下至重量入為出從古所難使物無¶
遺利而不可竭竭則害生類使奸無隱情而不可刻刻¶
<pb:KR4h0022_WYG_698-2b>¶
則傷人和調其盈虚制其損益上繋邦本下繋元元茍¶
非全才通識則有所壅自延齡受任已近半載(集作/嵗)群¶
議紛然皆曰非宜且權其輕重固與守之之才不同邉¶
儲經費之功懋遷移用之法貴無畱事以酌乎中簿領¶
簡書周行郡國失於毫釐利病相萬一物未理所軫皇¶
情而延齡切於感恩昧於量力思有以効强所不通則¶
有枉尺直尋之心多方自固之計吏伺其隙人售其奸¶
因縁䝉弊觸類滋長致逺恐泥學製實傷異時甚敗罪¶
<pb:KR4h0022_WYG_698-3a>¶
之何補伏料聖意乆未正授延齡職名似觀其能否以¶
為進退官司閭里衆口一心評議諠譁所不可遏伏望¶
與一二宰臣時有裁議或詔問度支郎官使得以事實¶
條對茍言者謬妄盖有以辯之或才實未稱恐難乆處¶
倘擇能代命以他官以全延齡以便天下上副求理之¶
意下遂陳力之宜則事任交修職業不廢臣忝備員陛¶
下諫諍之官常服師訓緘黙自負無以為容阮嗣宗口¶
不言人之短臣心常師之但以束帶立朝則異於是職¶
<pb:KR4h0022_WYG_698-3b>¶
當獻納豈敢顧身耳有所聞心有所見義在無隱以奉¶
聖明言而獲戾臣之死所不勝愚瞽悃欵之至伏惟陛¶
下裁擇謹奏¶
　　水旱¶
　　　諫捕蝗疏(𤣥宗/)　　　　　　韓思復¶
臣伏聞近日河南河北蝗蟲為害(舊唐書/作頃日)更益繁熾經¶
歴之處苗稼都損今漸翾飛向西荐(舊唐書/作㳺)食至洛使¶
命來往不敢昌言山東數州甚為惶懼且天災流行埋¶
<pb:KR4h0022_WYG_698-4a>¶
瘞難盡臣望陛下悔過責躬發使宣慰損不急之務召¶
至公之人上下同心君臣一德持此誠實以答休咎前¶
後驅蝗使等伏望縂停書云皇天無親惟德是輔人心¶
無常惟惠是懷不可不收攬人心也¶
　　　論關中饑疏(文粹作請勤/政崇儉疏)　　張廷珪(開元/初)¶
臣聞古有艱難興王殷憂啟聖者皆以事危則志逺(舊/唐)¶
(書作/鋭)情迫則思深故能自下登髙轉禍為福者也伏見¶
景龍之末中宗遇禍先天之際兇黨搆謀社稷有危於¶
<pb:KR4h0022_WYG_698-4b>¶
倒懸(唐書舊作綴旒/文粹作懸旒)國朝殆(唐書/作将)均於絶紐(二本/作綖)陛下¶
神武超代精誠動天再掃氛沴六合清朗而後上順皇¶
㫖俯念黔黎髙運璿衡光膺寳籙(文粹有/以字)日月所燭之¶
地書軌未通之鄉無不霑濡渥恩被服元(唐書/作淳)化十堯¶
九舜未足稱也明明上帝照臨下土宜錫介祉以答鴻¶
休然屬頃嵗以(唐書/作已)來隂陽愆候九榖失稔萬姓阻饑¶
關輔之間更為尤劇至有樵蘇莫爨糠麧(唐書作/糧籺)靡資¶
不暇(唐書/作復)聊生方憂轉死偶㑹昌運遘兹艱否(文粹/作險)者¶
<pb:KR4h0022_WYG_698-5a>¶
臣竊思之皇天之意将恐陛下春秋鼎盛神聖在躬不¶
崇朝而建大功自藩邸而陟元后或簡下濟之道獨滿¶
雄圖之志輕虞舜而不法思漢武以自髙是故昭見咎¶
徴載加善誘将欲大君日慎一日雖休勿休永保太(文/粹)¶
(作/天)和以固邦本也斯則皇天之於陛下睠顧深矣陛下¶
焉可不奉若休㫖而寅畏哉臣愚誠願陛下約心削志¶
澄思勵精考羲農之書敦朴素之道登庸端士放黜佞¶
人屏退後宫減徹外廐場無蹴鞠之翫野絶縱禽之賞¶
<pb:KR4h0022_WYG_698-5b>¶
促(文粹/作休)石田之逺境罷金甲之懸軍(文粹/作運)惠(唐書/作矜)恤惸¶
嫠蠲薄徭賦去竒伎淫巧損和璧隋珠不見可欲使心¶
不亂自然波清四海塵銷九域農夫樂其業餘糧棲於¶
畆則和氣上通於天雖五星連珠兩曜合璧未足多也¶
珍祥下降於地雖鳯凰巢閣麒麟在郊未足竒也或謂¶
天之鑒(二本/作烱)戒不足畏者則将上帝憑怒風雨迷錯荒¶
饉(缺/)甚無以濟下矣或謂人之窮乏不足恤者則将齊¶
甿沮志億兆攜離愁苦怨極無以奉上矣斯盖安危所¶
<pb:KR4h0022_WYG_698-6a>¶
繫禍福之源奈何朝廷曾不是察況今陛下受命伊始敷¶
政惟新卿士百寮華夷萬族莫不清耳以聽刮目而視延¶
頸企踵冀有所聞顒顒如也何可怠棄典則坐孤其望哉¶
　　雜疏¶
　　　奏楊素疏　　　　　　　　　梁　毗¶
竊見左僕射楊素幸遇愈重權勢日隆所私皆非忠讜¶
所信咸是親戚子弟布列兼州連縣天下無事自可息¶
圖四海稍虞必為禍始夫奸臣擅命有漸而來王莽資¶
<pb:KR4h0022_WYG_698-6b>¶
之於積年桓𤣥簒之於易世卒殄漢祀終傾晉祚陛下¶
若以素為阿衡臣恐其心未必如伊尹也謹疏¶
　　　上東宫請減膳疏(髙宗咸亨中/為太子典膳)¶
　　　　　　　　　　　　　　　　邢文韋¶
臣竊見禮大戴記曰太子既冠成人免於保傅之嚴則¶
有司過之史徹膳之宰史之義不得不司過宰之義不¶
得不徹膳不徹膳則死今皇帝式稽前典妙簡英俊自¶
庶子已下至諮議(英華作/司議)舍人及學士侍讀等使翼佑¶
<pb:KR4h0022_WYG_698-7a>¶
(一作/佐)殿下式(一作/以)成聖德近者巳來未甚延納談議不¶
狎謁見尚稀三朝之後但與内人獨居何由發揮聖智¶
使睿哲文明者乎今史雖闕官宰當奉職忝備所司不¶
敢逃死謹守禮經㣲申減膳謹言¶
　　一作皆舊唐書本傳¶
　　　上百里昌言疏　　　　　　王　勃¶
勃言郷人奉五月一日誨子弟各陳百里之術宣於政¶
者承命惶灼伏增悲悚勃聞古人有言明君不能畜無¶
<pb:KR4h0022_WYG_698-7b>¶
用之臣慈父不能愛無用之子何則以其無益於國而¶
累於家也嗚呼如勃尚何言哉辱親可謂深矣誠宜灰¶
身粉骨以謝君父復何面目以談天下之事哉所以遲¶
迴忍恥而已者徒以虚死不如立節茍殞不如成名悔¶
過儻存於已為仁不假於物是以孟明不屑三奔之誚¶
而罷匡秦之心馮異不羞一敗之失而摧輔漢之氣故¶
其志卒行也其功卒就也此言雖小可以喻大此勃所¶
以懷既往而不咎指将來而駿奔割萬恨於生涯進一¶
<pb:KR4h0022_WYG_698-8a>¶
簣於平地者今大人上延國譴逺宰邉邑出三江而浮¶
五湖越東甌而度南海嗟乎此皆勃之罪也無所逃於¶
天地之間矣然勃嘗聞之大易曰人之所助者信也天¶
之所助者順也是以君子不以否屈而易方故屈而終¶
泰忠臣不以固窮而喪志故窮而必亨今交趾雖逺還¶
珠者嘗用之矣書不云乎弗慮胡獲弗為胡成不勝憤¶
激之至謹上百里昌言一部列為十八篇分為上下卷¶
庶謁私欵少禆公政追思罪戾若投氷谷謹奉言疏不¶
<pb:KR4h0022_WYG_698-8b>¶
備勃再拜¶
　　　諫中宗置公主府官疏　　　辛替否(景龍/元年)¶
臣聞聖人廣視聽於四方納謳謠於九有者盖欲以上¶
通下達逺聞邇信元首惟聖股肱惟明若此則國可長¶
乆時無災害者也臣聞事君上牧黎庶莫不慎器與名¶
畏怨重禍不激詭以求進不貨賄以要榮公侯伯子男¶
等各以功為先後卿大夫士九品各以德為次等劉毅¶
無賣官之誚仲經無免爵之謠則格於皇天光於后土¶
<pb:KR4h0022_WYG_698-9a>¶
何風雨不順隂陽不和之有哉臣聞古之建官員不必¶
備九卿已下皆有其位而闕其選賞一人謀乎三事職¶
一人訪乎群司負寵者畏權勢之在躬求(一作/知)榮者避¶
權門而不入故稱賞不僣官不濫士皆完行家有亷節¶
朝廷有餘俸百姓有餘食下忠於上上禮於下委裘而¶
無倉卒之危垂拱而無顛沛之患夫事有揚耳目動心¶
慮作不師古以行於今者盖有之矣伏惟陛下百倍行¶
賞十倍增官金銀不供其印束帛無充於錫何媿於無¶
<pb:KR4h0022_WYG_698-9b>¶
用之臣何慙於無力之士至於公府補授罕存推擇遂¶
使富商豪賈盡居纓冕之流鬻伎行巫咸陟膏腴之地¶
一旦羊頭入興狗尾生謠将恐巍巍盛唐取議於後臣¶
聞於古人曰福生有基禍生有胎伏惟公主陛下之愛¶
女選賢良以嫁之設官職以輔之傾府庫以賜之壮第¶
觀以居之廣池籞以嬉之可謂之至重也可謂之至憐¶
也然而用不合於古義行不根於人心将恐變愛成憎¶
轉福為禍何者竭人之力人怨也費人之財人怨也奪¶
<pb:KR4h0022_WYG_698-10a>¶
人之家人怨也愛數子而取三怨於天下使邉疆之士¶
不盡力朝廷之士不盡忠人之散矣獨特所愛何所恃¶
乎向者魯王賞同諸壻禮等朝臣則亦有今日之福無¶
曩時之禍人徒見其禍不知其禍之所來所以禍之者¶
寵愛過於臣子也去年七月五日已見其徴矣今猶(前/篇)¶
(作與今一/作而今)事無改更理尚因循棄一宅而造一宅忘前¶
禍而忽後禍臣竊謂陛下憎之矣非愛之也何利於公¶
主臣聞君以人為本本固則邦寧邦寧則陛下之夫婦¶
<pb:KR4h0022_WYG_698-10b>¶
母子長相保也伏惟外謀宰臣為乆安乆寧(一作/之計)以存¶
之不使奸臣賊子以伺之臣聞㣲不可不防逺不可不¶
慮當今疆場驚駭倉廩空虚掲干(一作/竿)守禦之士賞不¶
及肝腦塗地之卒輸不充野多食草家不識穀而方大¶
起寺舍廣營第宅伐木空山不足充梁棟運土塞路不¶
足充牆壁誇古耀今踰章越制百僚鉗口四海傷心臣¶
聞釋教者以清浄為基慈悲為主故常(一作/當)體道以濟¶
物不為利欲(一作不/欲利已)以損人故常去已以全真不為榮¶
<pb:KR4h0022_WYG_698-11a>¶
身以害教三時之月掘山穿地(一作/池)損命也殚府虚帑¶
損人也廣殿長廊榮身也損命則不慈悲損人則不濟¶
物榮身則不清浄豈大聖大神之心乎臣以為非真教¶
非佛意違時行違人欲自像王西下佛教東傳青螺不¶
入於周前白馬方行於漢末(一作/後)風流雨散千帝百王¶
飾彌盛而國彌空寳彌重而禍彌大覆車繼軌曾不改¶
途晉臣以佞佛取譏梁主以捨身搆隙若以造寺必為¶
其治體養人不足以經邦則殷周以往皆暗亂漢魏已¶
<pb:KR4h0022_WYG_698-11b>¶
降皆聖明殷周已往為不長漢魏已降為不短臣聞夏¶
為天子二十餘代而殷受之殷為天子二十餘代而周¶
受之周為天子二十餘代而秦漢受之自漢已後歴代¶
可知也何者有道之長無道之短豈因其窮金玉修塔¶
廟方建長乆(一作方/得長乆)之祚乎臣聞於經曰若菩薩心住¶
於法而行布施如人入暗則無所見又曰一切有為法¶
如夢幻泡影如露亦如電臣以為減琱琢之費以賑貧¶
人(一作/下)是有如來之德息穿掘之苦以全昆蟲是有如¶
<pb:KR4h0022_WYG_698-12a>¶
來之仁罷營搆之直以給邉陲是有湯武之功迴不急¶
之禄以購亷清是有唐虞之理緩其所急急其所緩親¶
未來而疎見在失真實而冀虚無徇俗人之所為而輕¶
天子之功業臣竊痛之矣當今出財依勢者盡度為沙¶
彌(一作門/下同)避役姦訛者盡度為沙彌其所未度唯貧窮¶
與善人耳将何以作範乎将何以租賦乎将何以力役¶
乎臣以為出家者捨塵俗離朋黨無私愛今殖貨營生¶
非捨塵俗援親樹知非離朋黨畜妻養孥非無私愛是¶
<pb:KR4h0022_WYG_698-12b>¶
致人以毀道非廣道以求人伏見今日之宫觀臺榭唯¶
京師之與洛陽不曾(一作/增)修飾猶恐奢麗陛下尚欲填¶
池塹捐苑囿以賑貧人無産業者今之天下之寺盖無¶
其數一寺當陛下一宫壮麗甚之矣用度過之矣是十¶
分天下之財而佛有其七八陛下何有之矣百姓何食¶
之矣雖以隂陽為炭萬物為銅役不食之人使不衣之¶
士猶尚不給况資於天生地養風動雨潤而後得之乎¶
臣聞國無九年之儲國非其國伏惟(一作/以)計㑹(一無/㑹字)倉¶
<pb:KR4h0022_WYG_698-13a>¶
廩量(一無/量字)度府庫百寮供給百事用度臣恐卒嵗不充¶
况於九年之積乎一旦風塵再擾霜雹薦臻沙彌不可¶
執干戈寺塔不足攘饑饉臣竊惜(一作/痛)之矣¶
　　此篇一作皆舊唐書本傳六百二十一巻重出題¶
　　作諌多造寺觀及王主邸第表而文多節畧前巳¶
　　削去¶
　　　請勿令胡僧婆陁燃燈疏(已見六百二十巻題/作諌安福門酺樂表)¶
　　　　　　　　　　　　　　　嚴挺之¶
<pb:KR4h0022_WYG_698-13b>¶
　　且臣卜其晝未卜其夜(前篇無/此四字)斯存(前篇作/攸傳)返朴¶
　　覆古(前篇作還/淳復古)不獲(前篇/作矜)頗積(前篇作/巳積)之歡(前/篇)¶
　　(作/樂)貨易(前篇作/貿易)¶
　　　請褒贈劉蕡疏　　　　　　羅　衮¶
右臣衮伏以典禮褒榮用廣哲王之道生死抱痛可念¶
直臣之魂伏以陛下再闡皇圖初平内患善無歿而不¶
紀惡無存而不誅事或有遺臣不敢不奏竊見故秘書¶
郎責授栁州司户臣劉蕡當大和年對直言䇿是時宦¶
<pb:KR4h0022_WYG_698-14a>¶
官方熾朝政已侵人誰敢言蕡獨能指抑墮雨迴天之¶
勢欲使當門奪官卿爵土之權将令擁篲遂遭退黜實¶
負寃欺其後竟陷侵誣終罹譴逐沉淪絶世(唐書作身/異世唐諱)¶
六十餘年正士為之吞聲(唐書作/切齒)義夫為之飲泣當時¶
排先見之説後代襲蔽聦之謀寖成其風以至前嵗東¶
内幽辱西州播遷旒綴竿而未危矢及屋而非亂伏賴¶
陛下德勝妖孽義感勲賢克返塵鑾再安寳位向使蕡¶
䇿得用蕡才得施則杜漸防萌尋消逆節豈殷憂多難¶
<pb:KR4h0022_WYG_698-14b>¶
逺及聖躬以此追惟誠堪軫悼當氛霧蔽虧之日雖累¶
朝明聖其奈蕡何及天地廓清(唐書作/及正)之辰則𡨕寞幽¶
寃(唐書作枉/&KR3552;憤胔)必有望於陛下矣特乞宣府中書門下顯¶
加褒贈仍勑天下州府求蕡子孫振拔録用不獨慰耀¶
九泉之骨庶亦感勵四海之心冒瀆宸嚴臣衮無任戰¶
懼隕越之至¶
　¶
　文苑英華巻六百九十八¶
