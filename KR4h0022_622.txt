# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:57.012756
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷六百二十三
<pb:KR4h0022_WYG_622-1a>¶
欽定四庫全書¶
　文苑英華卷六百二十三　宋　李昉等　編¶
　雜諫論一(雜諌論表凡三卷英華所/編失年代次序今正之)¶
　　諫山陵制度過厚表一首¶
　　論封建表一首¶
　　論左右丞湏得其人表一首¶
　　諫誥難公卿表一首¶
　　論太子初立請尊賢學表一首¶
<pb:KR4h0022_WYG_622-1b>¶
　　論攝養表一首¶
　　諫五品已上妻犯姦不没官表二首¶
　　請宫中眼花浪見不得輙奏表一首¶
　　諫東宫物少於魏府長表一首¶
　　諫欲觀起居紀録表一首¶
　　　諫山陵制度過厚表(太宗/)　　虞世南(貞觀/九年)¶
臣聞古之聖帝明王所以薄葬者非不欲崇髙光顯珍¶
寶具物以厚其親然審而言之髙墳厚隴珍物畢備此¶
<pb:KR4h0022_WYG_622-2a>¶
適所以為親之累非曰孝也是以深思逺慮安於菲薄¶
以為長久萬代之計割其常情以定之耳昔漢成帝造¶
延昌二陵制度甚厚功費甚多諌大夫劉向上書其言¶
深切皆合事理其略曰孝文居覇陵悽愴悲懐謂羣臣¶
曰嗟乎以北山石為槨用紵絮斮陳漆其間豈可動哉¶
張釋之進曰使其中有可欲雖錮南山猶有隙使其中¶
無可欲雖無石槨又何戚焉夫死者無終極而國家有¶
廢興釋之所言為無窮計也孝文寤焉遂以薄葬又漢¶
<pb:KR4h0022_WYG_622-2b>¶
氏之法人君之在位三分天下貢賦以一分入山陵武¶
帝歴年長久比葬陵中不復容物霍光暗於大體奢侈¶
過度其後至更始之敗赤眉賊入長安破茂陵取物猶¶
不能盡無故聚斂百姓為盜之用甚無謂也魏文帝於¶
首陽東為壽陵作終制其略曰昔堯葬壽陵因山為體¶
無樹無封無立寢殿園邑為棺槨足以蔵骨為衣衾足¶
以朽肉吾營此不食之地欲使易代之後不知其處無¶
蔵金玉(一作/銀)銅鐵一以瓦器自古及今未有不亡之國¶
<pb:KR4h0022_WYG_622-3a>¶
是無不掘之墓䘮亂以來漢氏諸陵無不發掘乃至玉¶
柙金縷骸骨並盡豈不重痛哉若違詔妄有變改吾為¶
戮屍於地下死而重死不忠不孝使魂而有知將不福¶
汝以為永制蔵之宗廟魏文此制可謂逹於事矣向使¶
陛下徳止如秦漢之君臣則緘口而已不敢有言伏見¶
聖徳髙逺堯舜猶所不逮而俯與秦漢之君同為奢泰¶
捨堯舜殷周之節儉此臣所以戚戚(一作/尤戚)也今為丘隴¶
如此其内雖不蔵珍寶亦非(一作/無)益也萬代之後人但¶
<pb:KR4h0022_WYG_622-3b>¶
見高墳大塜(一作/墓)豈謂無金玉也(一作/即)臣之愚計以為¶
漢之(一作/文)㶚陵既因山勢雖不起墳自然高顯今之所¶
卜地勢即平不可不起宜依白虎通所陳周制為三仞¶
之墳其方中制度庶(一作/事)事減少事竟之日刻石於陵¶
側明丘封大小髙下之式明器所湏皆以瓦木合於禮¶
文一不得用金銀銅鐵使後(一作/萬)代子孫並皆遵奉一¶
通蔵之宗廟豈不美乎且臣下除服用三十六日已依¶
㶚陵今為墳隴又以長陵為法恐非所宜伏願深覽古¶
<pb:KR4h0022_WYG_622-4a>¶
今為長久之慮臣之心赤唯願萬嵗之後神通常安陛¶
下之孝名揚於無窮耳¶
　　　論封建表(太宗/)　　　　　　顔師古¶
臣師古言臣伏聞前年親發聖慮將降明勑博問卿士¶
議欲封建斯誠天機獨悟妙䇿深逺既合事宜實惟治¶
要然而議者不一各執異端或欲追法殷周逺尊上古¶
天下之地盡為封國庶姓羣官皆錫茅社或云承弊之¶
後人稀土曠封建之事並未可行不臻至理兩失其中¶
<pb:KR4h0022_WYG_622-4b>¶
何者今古異俗文質不同不可空採虛名以乖實効若¶
即廢罷州縣分為列國無功而受封爵庶姓而専臣吏¶
非直於理不合亦自制度難成至於盤石之基實資藩¶
屏皇枝帝子維城是寄伏以漢祖撥亂懲艾前失大啟¶
九國雜行覇道規模𢎞逺歴祚延長近代澆浮不樹宗¶
子雖有王侯之號了(一作/而)無藩輔之實故易為傾動顛¶
而不扶前哲往賢論之已備臣愚以為當今之要莫如¶
量於逺近分置王國均其戸邑强弱相濟畫野分疆不¶
<pb:KR4h0022_WYG_622-5a>¶
得過大間以州縣雜錯而居互相維持永無傾奪使各¶
守其境而不能為非協力同心則足扶京室陛下然後¶
命分諸子各就封之為置官僚皆一省選用法令之外¶
不得擅作威刑朝貢禮儀具為條式一定此制萬世永¶
久則狂狡絶暴慢之心本朝無怵惕之慮臣輙獻愚管¶
伏聽採擇塵黷非宜退増戰懼惶恐謹言¶
　　　論左右丞湏得其人表　　　劉　洎(貞觀十/一年時)¶
　　　　(為治書/侍御史)¶
<pb:KR4h0022_WYG_622-5b>¶
臣某言臣聞尚書萬機實為政本伏尋此選授受誠難¶
是以八座比於文昌二丞方於管轄爰至郎曹(舊唐書/本傳作)¶
(曹/郎)上應列宿苟非稱職竊位興譏伏見比來尚書省詔¶
勑稽停文案壅滯臣誠雖庸劣請述其源貞觀之初未¶
有令僕于時省務繁雜倍多於今而左丞戴冑右丞魏¶
徵並曉逹吏方質性平直事應彈舉無所廻避陛下又¶
假以恩慈自然肅物百為(唐書/作司)匪懈抑此之由及杜正¶
倫續任右丞頗亦厲下比者綱維不舉並為勲親在位¶
<pb:KR4h0022_WYG_622-6a>¶
品(貞觀政/要作器)非其任功勢相傾凡在官寮未循公道雖欲¶
自强先懼囂謗所以郎中抑(政要/作與)奪唯事諮稟尚書依¶
違不能(唐書/作得)斷決或憚聞奏故事稽延案雖理窮仍更¶
盤下去無程限來不責遲一經出手便渉年嵗(唐書/作載)或¶
希旨失情或避嫌抑理勾司以案成為事了不究是非¶
尚書用便僻為奉公莫論當否遞相姑息唯務彌縫且¶
選賢授能非才莫舉天工人代焉可妄加至於懿戚元¶
勲但宜優其禮秩或年高耄及或積病智昏既無益於¶
<pb:KR4h0022_WYG_622-6b>¶
時宜當致之以閒逸久妨賢路殊為不可將救兹宿弊¶
且宜精簡四員(致要作/尚書)左右丞左右司郎中如並得人¶
自然綱維恪(唐書作畧/政要作備)舉亦當矯正趨競豈唯息其稽¶
滯而已(二字唐/書作哉)¶
　　此篇六百九十六卷疏門重出今已削去¶
　　　諫誥難公卿表(太宗/)　　　　前　人¶
臣某言臣聞帝王之與凡庶聖哲之與庸愚上下相懸¶
擬倫斯絶是知(文粹作/若乃)課(舊唐書/作以)至愚而對至聖以極¶
<pb:KR4h0022_WYG_622-7a>¶
卑而對極尊徒思自强不可得也陛下降恩旨假慈顔¶
凝旒(後篇/作神)以聽其言虛襟以納其說猶恐羣下未敢對¶
揚况動神機(文粹/作聰)縱天辯飾辭以㭊(唐書/作拆)其理援古以¶
排其議欲令凡庶(政要并後/篇作蔽)何階應答臣聞皇天以無¶
言為貴聖人以不言為徳老君稱大辯若訥莊生稱(㑹/要)¶
(後篇/作云)至道無文此皆不欲煩也是以齊侯讀書輪扁竊¶
笑漢皇慕古長[孑*(焉-正+?)]陳譏(文粹/作詞)此亦不欲勞也且多記則¶
損心多語(文粹/作言)則損氣心氣内損形神外勞初雖不覺¶
<pb:KR4h0022_WYG_622-7b>¶
後必為累湏為社稷自愛豈為性好自傷乎竊以今日¶
昇平皆陛下力行所至欲其(文粹/作令)長久匪由辯博但當¶
忘彼愛憎慎兹取捨每事敦朴無非至公若貞觀之初¶
則可矣至若秦政强辯失人心於自矜魏文宏才虧衆¶
望於虛說此才辯之累較然可知矣伏願略兹雄辯浩¶
然養氣簡彼緗圖(後篇作/宏機)淡焉怡目(唐書作自怡/後篇作恬想)固萬¶
壽於南山齊百姓於東戸則天下幸甚皇恩斯畢矣(文/粹)¶
(後篇作皇恩斯/畢天下幸甚)¶
<pb:KR4h0022_WYG_622-8a>¶
　　此篇六百七十五卷書門重出今已削去¶
　　　論太子初立請尊賢學表(後篇作請太子/尊賢重道書)¶
　　　　　　　　　　　　　　　前　人¶
臣某言臣聞郊迎四方孟侯所以成徳齒學三讓元良¶
由是作貞斯皆屈主祀(後篇/作禮)之尊申下交之(後篇有/明字)義¶
故得芻言咸薦睿問傍通不出軒庭坐知天壤率由兹¶
道永為鴻基(後篇/作業)者焉至若生乎深宫之中長乎婦人¶
之手未嘗識憂懼無由曉風俗雖復神機不測天縱生¶
<pb:KR4h0022_WYG_622-8b>¶
知而開物成務終由外奬夫宗彼干籥聽兹謡頌何以¶
辨章庶績甄覈彛倫歴考賢聖咸資琢玉是故周儲上¶
哲師望奭而加裕漢嗣(政要/作兩)深仁引園綺而昭徳原夫¶
太子宗祧是繫善惡之際興亡斯在不勤乎始(合要作/苟不勤)¶
(始/)將悔於終是以晁錯上書令先通政術賈誼獻䇿務¶
前知禮教竊惟皇太子玉裕挺生金聲夙振明允篤誠¶
之美孝友仁義之方皆挺自天姿非勞審諭是以華夷¶
仰徳翔沛希風矣然則寢門視(後篇/作問)膳已表於三朝藝¶
<pb:KR4h0022_WYG_622-9a>¶
宫論道宜𢎞於四術雖則春秋鼎盛飭躬有漸實恐嵗¶
月易往惰業興譏(後篇作志/業難成)取適宴安言(唐書後/篇作方)從此¶
始臣以愚短幸叅侍從恩廣離明輕願聞徹不敢曲陳¶
故事請以聖徳言之伏惟陛下誕叡膺圖登庸歴試多¶
才多藝道著於匡時允武允文功成於□祀萬方即序¶
九圍清晏尚且雖休勿休日慎一日求異聞於振古勞¶
睿思於當年乙夜觀書事髙漢帝馬上披卷勤過魏后¶
陛下自勵如此而令太子優游棄日不習圖書臣所未¶
<pb:KR4h0022_WYG_622-9b>¶
諭一也加以暫屏機務即寓雕蟲紆(唐書/作綜)實思於天文¶
則長河韜映摛玉字於仙札則霽(唐書/作流)霞成彩固以錙¶
銖萬代冠冕(政要作/首冠)百王屈宋不足以升堂鍾張何階¶
於入室陛下自好(㑹要作/好古)如此而令太子悠然静處不¶
尋篇翰臣所未諭二也陛下備該(後篇/作通)衆藝(唐書作歴/該衆妙)¶
獨秀寰中猶晦天聰(唐書/作聽)俯詢凡職聽(後篇/作視)朝之隙引¶
見羣儒(㑹要并後/篇作官)降以温顔訪以今古故得朝廷是非¶
里閭好惡凡有巨細必闗聽覽陛下自行(唐書作好/後篇作為)如¶
<pb:KR4h0022_WYG_622-10a>¶
此而令太子久入趨侍不接正人臣所未諭三也陛下¶
若謂無益則何事勞神若謂有成則宜申貽厥後蔑而¶
不急未見其可伏願俯惟(政要/作推)睿範訓及儲君授以良¶
書娛之嘉客朝(唐書/作晨)披經史觀成敗於前蹤晚接賔遊¶
訪得失於當代間以書札繼以篇章則日聞其所未聞¶
日見其所未見副徳逾(後篇/作愈)光羣生之福也竊以良娣¶
之選遍於中國仰惟聖㫖本求内助防㣲慎逺之慮固¶
非羣臣所測暨乎㣲簡人物則與聘納相違監撫二周¶
<pb:KR4h0022_WYG_622-10b>¶
未延一士愚謂内既如彼外亦宜然者恐招物議將謂¶
陛下重内而輕外也古之太子問安而退所以廣敬於¶
君父異宫而處所以分别於嫌疑令太子一侍天闈動¶
移旬朔師傅以下無由接見假令供奉有隙蹔還東宫¶
朝謁(政要/作拜)既疏且(政要/作但)事欣仰規諌之道故所未暇陛¶
下不可以親教宫寀無因(唐書/作由)以進言雖有具寮竟將¶
何補伏願俯循前躅稍抑下流𢎞逺大之規展師友之¶
義則離(唐書/作儲)徽克茂帝圖斯廣凡在黎元孰不慶頼太¶
<pb:KR4h0022_WYG_622-11a>¶
子温良恭儉聰明睿哲含靈所悉臣豈不知而淺識勤¶
勤思効愚衷者願滄溟益潤日月増華也云云¶
　　此篇六百七十七卷重出今已削去¶
　　　論攝養表(太宗/)　　　　　　岑文本¶
臣某言臣聞生者天地之大徳人者有生之最靈是以¶
物無大小咸愛其命人無貴賤咸惜其生故聖人𢎞全¶
身之道而能免於憂患賢者著養生之術而能終其壽¶
考嵇康有云導養得理以盡性命上獲千餘嵗下可數¶
<pb:KR4h0022_WYG_622-11b>¶
百年而皆不精故罕能得之又云夫為稼於湯代偏有¶
一溉之功雖同焦爛必溉者後枯然則一溉之益不可¶
誣矣誠哉斯言實為篤論但養生之術固非一途詳求¶
至理語其大略莫若順陰陽之序節寒温之中何則人¶
資陰陽以育俟寒温以成雖禀於五常而連類於萬物¶
在春夏也萬物因而生長人亦宜㣲受温暖以豐其肌¶
膚在秋冬也萬物因而收成人亦宜㣲受寒凉以堅其¶
筋骨是以貧賤之人皆順其性而疾病者少富貴之人¶
<pb:KR4h0022_WYG_622-12a>¶
多違其真而疾病者多是知春生夏長秋收冬蔵此天¶
道之大經也不順則無以為天下紀綱故日月四時之¶
順不可失也仲長統曰百年者人之常壽之上者也順¶
四時節飲食適衣服逺聲色避災患者躋上壽之常道¶
至於吐故納新熊經鴟顧此乃山林之術非廟堂所行¶
養生之要唯斯而已竊惟帝王之位尊貴斯極夏則複¶
殿清暑長廡生寒金罍浮蟻無赫曦之色玉饌含氷有¶
凄凉之氣冬則温室墐戸曲房掩軒前盈獸炭輕扇可¶
<pb:KR4h0022_WYG_622-12b>¶
以在握躬御狐白㣲汗可以沾襟斯皆陰陽交易寒温¶
過度雖適一時之性實乖四序之宜故荀卿曰喜怒哀¶
樂好惡必得其中所以養神也寒温盈虛消息必得其¶
中所以養氣也寢興動静屈伸必得其中所以養體也¶
是知攝生之道必在得宜况陛下憂勤之心勞於内豈¶
可使冬夏之節候虧於外哉伏願降日月之明覽聖賢¶
之旨順陰陽之序節寒温之中則南山之壽更増於億¶
年北極之尊永固於萬國云云¶
<pb:KR4h0022_WYG_622-13a>¶
　　　諫五品以上妻犯姦不没官表(太宗/)¶
　　　　　　　　　　　　　　　褚遂良¶
臣遂良言臣聞大聖文明必垂憲法使聽之者知善聞¶
之者自新謂之中刑而終久無弊糠粃古昔而樹之風¶
聲冠盖百王光兹至道伏惟陛下心記五車坐談千卷¶
斷決機務必先至理臣昨日伏見勑門下五品已上官¶
人妻及女等有犯罪者並沒為官婢夫犯惡逆始用此¶
刑不然歴代雜刑曽無此凖聖主可以理干臣乞以一¶
<pb:KR4h0022_WYG_622-13b>¶
理敢煩天聽夫禁穢防姦既張羅網生民干犯必有其¶
事今忽有三公六尚書等官當重寄或有子數人半居¶
文武而此三公六尚書之婦忽犯姦淫披猖衢路沒為¶
官婢其夫既耻其子亦愧更何顔以在列亦無面以當¶
官合門耻辱一時俱弃至於九卿之室十二衞將軍之¶
妻沒為官婢夫豈不愧雖有文武之榦珪璋之質朝廷¶
之所嗤笑儕流之所指㸃自貽伊戚理湏屏跡臣恐失¶
諸人倫其從此起是以古者存其大體而略其細㣲掩¶
<pb:KR4h0022_WYG_622-14a>¶
其家室而用其才能若沒其女亦為狼狽厥父與兄胡¶
顔自處乞陛下審教化之本詳刑罰之要臣甘從鼎鑊¶
更請一言忽若郡王近親縣主宻屬有如此者若為處¶
置若沒為官婢則非復國章若不為愆則同罪異罰臣¶
詳案前載叅驗當今輕敢思量實為不可臣荷陛下殊¶
恩擢居近侍披跡庸流位班四品官髙禄厚於臣願足¶
俛仰而無愆過從容而恱聖顔所以敢犯雷電獻心帷¶
扆者夙奉深恩願罄㣲節昔臣有慕汲黯而願其后為¶
<pb:KR4h0022_WYG_622-14b>¶
堯舜守兹愚誠欲崇主徳雖則畏懼必冀陳聞伏願天¶
明一垂矜察陛下必以為此事難容理湏懲肅可更付¶
近臣詳議増加其罪臣未敢出勑手執踟蹰敢冐宸嚴¶
伏待罪憲¶
　　　第二表　　　　　　　　　前　人¶
臣遂良言昔人輸冩至誠必通幽顯是以落日廻光飛¶
泉上出臣丹心不著空祈聽覽擢臣之髪不足讎愆臣¶
今月五日詣䖍化門進封表論五品以上官人妻及女¶
<pb:KR4h0022_WYG_622-15a>¶
等有犯罪者沒為官婢既未逹旨下情惶懼臣又再三¶
思量實為不可唯有身犯叛逆天下不容妻女等始合¶
配沒自兹以往曽無比例若犯姦罪身即沒官不敬舅¶
姑則依常律自非中刑不可為教至於一婦沒官其夫¶
及子同宗合門有大羞辱見在朝者皆不可用郡王近¶
親縣主宻戚或有如此事並具前表夫帝王作典謂之¶
利用恐其罪而化之不因其罪而利之不驚人心不興¶
物議教民以善不為異罰則三皇以來二百餘帝禁止¶
<pb:KR4h0022_WYG_622-15b>¶
姦穢皆無此法至於明聖獨用此刑既慙古昔終塵徳¶
義然則刑為政教之用政為宗稷之本若再三如此天¶
下依行臣恐政道因兹漸就流壊是以不避嚴誅更敢¶
一請若即班行四方談議臣緘口不言罪合萬死執以¶
陳聞伏候刑憲謹言¶
　　　請宫中眼花浪見不得輙奏表¶
　　　　　　　　　　　　　　　前　人¶
臣遂良言昔者聖人之於鬼神也聞之而不獨信知之¶
<pb:KR4h0022_WYG_622-16a>¶
而不専恃是以顓頊依於鬼神制之以正不懼驚異増¶
脩仁徳孔子不語怪力亂神伏惟陛下氣盖區中威移¶
海外擁百萬之陣頓九夷之顙自書史所載未之前聞¶
夫人歡樂則意氣髙悲哀則膽力少自不可信兹訛惑¶
轉移常操而宫中嬪列謂之婦人恇弱周章眼花浪見¶
更相恐懼動一驚百雖有孟賁壯志孔翟精誠終不免¶
聽之心疑聞之意動變異之來具諸前志自湏制之以¶
貞正厲之以安静謂之為吉則變謂之為祥則嘉如臣¶
<pb:KR4h0022_WYG_622-16b>¶
愚見宜勑宫中眼花不浪見不得報告傍人更相恐動¶
亦不得専輙奏聞如此而不安然臣受死罪謹録前載¶
所見皆為吉慶具别狀以聞¶
　　　諫東宫物少於魏府長表(通鑑在貞觀十六年/政要作十三年非)¶
　　　　　　　　　　　　　　　前　人¶
臣遂良言昔聖人制禮尊嫡卑庶謂之儲君道亞睿極¶
其為崇重用物不計泉貨財帛與王者共之庶子體卑¶
不得為例所以塞嫌疑之漸除禍亂之源而先王必本¶
<pb:KR4h0022_WYG_622-17a>¶
人情然後制法知有國家必有嫡庶然庶子雖愛不得¶
超越嫡子正體特湏尊崇如當親者疎當尊者卑(一句/一作)¶
(不能明/立定分)則佞巧之姦乗機而動私恩容分(舊唐書/作宫公)或至¶
亂國伏惟陛下功超邃古道冠百王發號施令為世作¶
法一日萬機未盡其美(唐書作武/未盡美)臣職在諌諍無容静¶
嘿伏見東宫料物嵗得四萬叚付市貨賣凡直一萬一¶
千貫魏府别州封及廪物一年凡直一萬六千貫此便¶
儲后俸料飜少於諸藩(唐書作/魏王)朝野聞見以為非是(唐/書)¶
<pb:KR4h0022_WYG_622-17b>¶
(作不以/為是)陛下往年行幸自洛陽還太子於闕首獻食家¶
令無物可用遂内出綾綵貨充鼎實預是宫臣誰不聞¶
見陛下必以為魏府支用見不足人多費廣此理可通¶
然則至於儲君更宜増益臣謹按文帝披輿地圖等儲¶
君戸口諸子租嵗不過二千萬明徳馬后為言亦不偏¶
得此方防其嗜慾節其驕恣伏願陛下頗擇漢世𢎞蕩¶
無偏儲君之用㣲附古者然晉王陛下親自撫養至於¶
成立上聖深慈偏所鍾愛傳曰臣聞愛子教之以義方¶
<pb:KR4h0022_WYG_622-18a>¶
忠孝恭儉義方之謂國家於東宫略同魏府即日所覩¶
未有殊别語其將來不可不慮若多其室宇唯欲崇髙¶
賜以金貝使其盈積家人多於餘國良馬超於列藩王¶
成童之年已得如此長世以後嗜慾方生嵗増則欣喜¶
㣲減則失意財多則溢罕有克全寵禄過驕安能自制¶
昔漢竇太后及景帝遂驕恣梁孝王封四十餘城苑方¶
三百里大治宫室複道彌望財巨萬計入警出蹕小不¶
得意發病而死宣帝亦驕恣淮陽憲王幾至放敗輔以¶
<pb:KR4h0022_WYG_622-18b>¶
退讓之臣僅乃獲免伏願陛下(四字唐書/作且魏)王既新出閤¶
恒存禮制(政要作訓/唐書作則)言提其耳且示節儉自可在後月¶
加嵗増愛子豈慮不足微臣庸暗不知大體所有管見¶
願悉言之特願天明曲垂省覽即日諸王僚佐皆選上¶
才或榦職有餘識見猶闕莫不誘王財賄偏曲聞奏他¶
王皆不得我王獨得之以此自矜以兹為美即日僚佐¶
率多如此愚臣所見特謂不然傳曰上之化下如風之¶
靡草也則衆人萬語不及陛下一言能成就保全唯在¶
<pb:KR4h0022_WYG_622-19a>¶
陛下留意子弟置嚴師傅諸王之國帝弟歸藩何嘗不¶
徳音懇切示其成敗此皆皇唐美制以為稱首諸王尊¶
奉則無愆失然則芻蕘之說更有可觀愚臣千慮或一¶
可採伏願陛下廣加教諭他王皆求請有一王獨足陛¶
下則崇賞之他王皆戲有一王獨愛學陛下則崇賞之¶
他王好獵有一王獨不遊陛下則崇賞之他王皆營作¶
有一王獨静處陛下則崇賞之上好之則下為之上賞¶
之則下趨之雕琢諸王皆成退素如斯䧟敗臣所不聞¶
<pb:KR4h0022_WYG_622-19b>¶
薰風所扇日馳千里既教(唐書/作敦)之以謙儉又勸之以文¶
學惟忠惟孝因而奬之道徳齊禮乃為良器此所謂聖¶
人之教不肅而成者也臣以不才叨居諌職甘從鼎鑊¶
輕敢以聞煩讟之愆伏増戰懼¶
　　　諌欲觀起居紀録表(太宗/)　　朱子奢(貞觀/中)¶
臣子奢言今月十六日陛下出聖㫖發徳音以起居紀¶
録書帝王臧否前代但蔵之官人主不見今欲親自觀¶
覽用知得失愚以為聖徳在躬舉無過事史官所述義¶
<pb:KR4h0022_WYG_622-20a>¶
歸盡善陛下獨覽起居於事無失若以此法傳示子孫¶
竊有未喻大唐雖七百之祚天命無改至於曽𤣥已後¶
或非上智但中主庸君飾非䕶短見時史直辭極陳善¶
惡未必省躬罪已唯當致怨史官但君上尊嚴臣下卑¶
賤有一於此何地逃刑既不能朱雲廷折董狐無隠排¶
霜觸電無顧死亡唯應希風順旨全身逺害悠悠千載¶
何以聞乎所以前代不觀盖為此也其或有未允謹以¶
奏聞伏待刑憲¶
<pb:KR4h0022_WYG_622-20b>¶
　¶
　¶
　¶
　¶
　¶
　¶
　¶
　文苑英華卷六百二十三¶
