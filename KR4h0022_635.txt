# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:57.549183
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷六百三十六
<pb:KR4h0022_WYG_635-1a>¶
欽定四庫全書¶
　文苑英華巻六百三十六　宋　李昉等　編¶
　賀中¶
　　賀祥雲見狀二首　　賀上仙公主靈應狀一首¶
　　賀昭陵徵應狀一首　辯日傍瑞氣狀一首¶
　　賀太陽不虧狀二首　為宰相論月應蝕狀一首¶
　　為政事賀雨狀一首　賀祈雨有應狀一首¶
　　賀雨晴狀一首　　　賀麥登狀一首¶
<pb:KR4h0022_WYG_635-1b>¶
　　為政事賀苗稼狀一首¶
　　　賀祥雲見狀　　　　　　　張九齡¶
右臣等伏見道門威儀司馬秀表稱今月十日夜陛下¶
親臨同明殿道塲為宗社蒼生祈福有祥雲見伏惟聖¶
徳以精意(集作/至)動天天意以肸蠁符聖其感甚速豈云¶
𤣥逺(集作其/應豈逺)陛下肅(集作/聖)敬之深勤恤所至靈心如答¶
神道何言自表休期以介景福生人大頼天下幸甚臣¶
等忝居近侍倍百恒情謹奉狀陳賀以聞伏望宣示史¶
<pb:KR4h0022_WYG_635-2a>¶
館¶
　　　賀彩雲見狀　　　　　　　張　說¶
右伏奉恩㫖今日屬下元賜臣等侍從昇降聖闕禮謁¶
大聖尊容行香之際日西南有彩雲見者伏以大道無¶
形至誠斯應上𤣥降福感而遂通歩輦陟於齋宫䖍脩¶
香火彩雲生於曉日遽發祥光是知聖徳與天心合符¶
萬靈與羣仙叶賛臣叨陪侍從如昇汗漫之遊承恩禮¶
謁更覩氤氲之瑞榮華之極千載一時無任欣慶之至¶
<pb:KR4h0022_WYG_635-2b>¶
　　　賀上仙公主靈應狀　　　　張九齡¶
右臣等伏奉今月八日上仙公主靈座有祥風瑞虹之¶
應爰至啟殯乃知屍(集作/尸)觧又承特禀清靈薄於滋味¶
素含真氣自不食鹽洎乎(集作/于)遷神更標竒跡伏惟聖¶
系本於道源妙有所鍾靈異必降不然者何得㓜而能¶
悟性與非常適來以時且契於𤣥運超然而脫(集作/蛻)復¶
昇於丹籙杳冥雖逺髣像如存則知仙路有歸慈念已¶
釋理絶今古事昭聞見况臣等親侍軒墀幸聞仙觧無¶
<pb:KR4h0022_WYG_635-3a>¶
任感慰之至伏望宣付史館以昭靈異仍望宣示百官¶
謹奏¶
　　　賀昭陵徴應狀¶
右御史中丞徐惲從京使還向臣等說妖賊劉志誠四¶
日從咸陽北向面(集作/原向)南見昭陵山上有黒雲忽起志¶
誠謂其凶徒云此雲将有暴風若衝頭立恐有破敗志¶
誠久從軍伍頗觧雜占其言未畢飃風果至直衝行首¶
莫不昏迷衆心驚惶不知所出及至便橋之際竝即散¶
<pb:KR4h0022_WYG_635-3b>¶
走又見父老云往年權梁山之徒将逞不軌當時亦有¶
烈風暴雨發自昭陵北(集作/比)至京城賊還破滅謹參往¶
事與今同符者伏以閭閻賤類竊敢猖狂而祖宗威靈¶
亦已𤣥鑒昔年感召若命蚩尤今日驅除更徴(集作/假)風¶
伯所以妖炁(集作/氣)自殄狡計莫施頃(集作/晷)刻之間逃形¶
無路此皆神功潜運昌厯無窮将俾孫謀用昭聖徳事¶
堪懲惡可以垂後無任慶悅之至仍望宣付史館(集作/官)¶
并示朝列謹録奏聞謹奏¶
<pb:KR4h0022_WYG_635-4a>¶
　　　辯日旁瑞氣狀　　　　　　元　稹¶
今月二日日旁瑞氣右奉宣其日日上有横赤五色氣¶
鮮明黄潤日兩邉各有嘉氣内赤外青宰相稱賀云是¶
五色雲見不知是否者臣謹按乙已占有赤氣横在日¶
上謂之戴其分當益土進爵推戴人君之象又人君當¶
立王侯封建親戚以為福祐之徴竊見其日除王潜郭¶
釗田布等官則陛下凡有舉措盡合天心㣲臣所引占¶
書悉皆明驗伏請以戴氣宣付史官不可誤書五色雲¶
<pb:KR4h0022_WYG_635-4b>¶
又云青赤短小在日旁謂之珥㣲曲向日謂之抱珥者¶
纓珥之象天子有喜兼(集作/并)有和親之事又當拜将抱¶
者扶抱向就之象隣國臣佐來降天子有喜賀之事子¶
孫之慶臣下忠誠輔主國中歡喜和合今北狄和親西¶
戎通好時者承允請命其日三将同昇萬姓歡呼四方¶
來賀亦可謂陛下凡有舉措盡合天心㣲臣所引占書¶
悉皆明驗伏乞(集作/請)亦以抱珥宣付史官不可誤書五¶
色雲見以前件圖籍作載如右伏以五色慶雲葢是小¶
<pb:KR4h0022_WYG_635-5a>¶
瑞戴氣抱珥所謂殊祥宰臣怱遽之間未暇精究其事¶
此皆陛下禮行郊廟誠逹神祗展百拜而忘疲入九室¶
而流涕近臣興感上帝垂休克呈捧日之祥以展(集作/表)¶
動天之徳㣲臣同霑侍從别感恩慈方當鼓舞之時恨¶
不呌呼而賀然臣以為陛下特宣手勑宰臣云今月二¶
日卿等所言日旁五色雲見叅驗圖書葢是戴珥之象¶
此皆祖宗積慶特示子孫之祥豈冲耿㣲誠能致昊穹¶
之貺宜令所司擇日告廟上以奉高祖無窮之祐次報¶
<pb:KR4h0022_WYG_635-5b>¶
憲宗有截之功誕告華夷竝令知悉若此則陛下感通¶
之徳已見九霄推讓之風将傳萬葉爛然宸翰手勑以¶
示於天下(集作/宰臣)煥乎天文撰詔自生於聖㫖事超萬古¶
道冠百王伏惟天恩密賜裁察¶
　　　賀太陽不虧狀　　　　　　張九齡¶
右今月朔太史奏太陽虧據諸家厯皆蝕十分已上仍¶
帶蝕出者今日日出百司瞻仰光景無虧臣伏以日月¶
之行值交必蝕筭數先定理無推移今朔之辰應蝕不¶
<pb:KR4h0022_WYG_635-6a>¶
蝕陛下聞日有變齋戒精誠外寛政刑内廣仁惠聖徳¶
日慎災祥自弭若無表應何謂大明臣等不勝感慶之¶
至謹奉狀陳賀以聞仍望宣付史官以垂來裔¶
　　　同前　　　　　　　　　　蘇　頲¶
臣等伏承太史奏昨一日太陽虧陛下爰發行宫不御¶
常服聖慮淵(唐/諱)黙天情寅戒頓于行在不可榮社以責¶
隂凡厥觀瞻不殊登臺而視朔自亭午過晡申寒沍成¶
春(一作/温)陽光轉大伏惟皇帝陛下纉千歲之統擁三神¶
<pb:KR4h0022_WYG_635-6b>¶
之休道洽功成増高益厚金繩玉檢&KR1922;跡於前聞日觀¶
雲封降祥於即事且疇人察序太史宣職以厯而推式¶
聞常度至時不蝕乃自殊祥陛下昭事於上天上天昭¶
答於陛下若是之速其何響㑹非常之祉孰不忻懼臣¶
等忝預從臣無任踴躍慶抃之至¶
　　　為宰相論月應蝕狀¶
臣近者特奉玉階親承聖㫖伏知今月十四日夜月蝕¶
當盡此驗非逺即胡滅之祥臣以為太隂之蝕必在於¶
<pb:KR4h0022_WYG_635-7a>¶
望太史司占不言邇日聖人同契果應先天而不測為¶
(一作/為謂)神前知者聖臣昨宵将暝精慮仰觀初則桂魄正¶
圓俄見蓂枝遂缺乙夜之後所蝕便既臣載欣載躍聞¶
所未聞但恐黙啜禍盈命危勢蹙百年之運晷刻當窮¶
三象之㣲蔽虧先肇(一作/見)臣等忝階近侍喜萬恒情無¶
任欣躍之任¶
　　　為政事賀雨狀¶
頃者西郊不雨南陸愆陽上動聖情下憂農事一人以¶
<pb:KR4h0022_WYG_635-7b>¶
禹湯罪已百姓以堯舜為心知天人之合符非土龍之¶
可致徳音朝降纔出於巖廊膏澤晩飛已周於城闕麥¶
宜蚤秀日助晴光禾欲潤成歲知秋獲惟皇建極天且¶
弗違用爾作霖臣復何補既叶夢魚之吉預占鳴鶴(一/作)¶
(爵/)之期抃躍之誠萬萬恒品¶
　　　賀祈雨有應狀　　　　　　張九齡¶
右臣等昨面奉恩㫖縁秋稼有望時雨蹔愆念及黎元¶
見于顔色方躬自祈請誠勤夙夜上靈昭鑒嘉瑞必臻¶
<pb:KR4h0022_WYG_635-8a>¶
昨日申酉之間雲物果應初含五色正覆於壇場未及¶
終宵更洒於城闕遂使炎埃宿潤虐暑蹔清實冀膚寸¶
之資必(集作/畢)致普天之澤臣等多昧徒仰於成造蒼生¶
何幸毎及於聖私無任欣慶(集作/戴)抃躍之至謹奉狀陳¶
賀以聞既有殊應仍望宣示(集作/付)史館¶
　　　賀雨晴狀¶
右今月十日高力士宣聖㫖以霖雨淫(集作/方)滯有害稼¶
穡之憂将親禱上陽三日内不坐精意朝發而重隂夕¶
<pb:KR4h0022_WYG_635-8b>¶
霽乃數日已來遂致開朗誰謂天逺其應甚速遂得麥¶
秋有望蠶事且登則知至人無心與天地合契神功潜¶
運豈隂陽不測伏惟陛下明徳自廣兢業載懐所致休¶
徴必加謙慎天聖相合福施羣生日用不知年和在此¶
臣等無功(集作/能)翊佐徒忝近密毎有大猷承奉不暇無¶
任欣戴慶躍之至¶
　　　賀麥登狀¶
右今日高力士宣垂示臣等皇太子表以嘉麥有成陛¶
<pb:KR4h0022_WYG_635-9a>¶
下躬執勞事率先兆庶皇太子以(集作/已)下繼美聖功臣¶
聞勤於稼穡必有麰麥之慶著在春秋則非他榖之比¶
伏惟陛下致敬宗廟屬意(集作/念)黎元春郊順時則千畝¶
在御禁園測候則萬㝢皆豐况云立訓天人降尊農務¶
上靈昭徳已聞瑞日増輝當夏(集作/暑)不疲則有祥雲自¶
覆是彰敦本之化式旌造物之功人謡在兹天意可鑒¶
且禹之盡力堯實用心史冊美談帝王成(集作/為)範未有¶
休徴神應若斯之盛者也以今况古千載未聞請付史¶
<pb:KR4h0022_WYG_635-9b>¶
官天下幸甚臣等叨榮近侍倍百恒情無任感戴抃躍¶
之至¶
　　　為政事賀苗稼狀　　　　　蘇　頲¶
右臣等昨面奉聖㫖以近日暴風雨恐麥有損陛下務¶
農在候輟膳終朝憂勞之甚起居不懌臣等聞重華之¶
徳(闕/)發用心夏禹則為人先成湯自以身禱求諸往事¶
未或前聞天與聖符風将雨止杲杲之日吐扶桑而已¶
霽芃芃之野合岐麥而皆秋仍滋北里之禾更潤南山¶
<pb:KR4h0022_WYG_635-10a>¶
之豆京城可望不知日用之功旒扆注懐尚切在予之¶
念臣叨陪近侍親奉徳音上貽慮於納隍下増憂於折¶
鼎無任惶悚之至¶
　¶
　¶
　¶
　¶
　¶
<pb:KR4h0022_WYG_635-10b>¶
　¶
　¶
　¶
　¶
　¶
　¶
　¶
　文苑英華巻六百三十六¶
