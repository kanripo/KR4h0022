# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:02.036457
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷七百三十八
<pb:KR4h0022_WYG_737-1a>¶
欽定四庫全書¶
　文苑英華巻七百三十八　宋　李昉等　編¶
　雜序四¶
　　地志圖序一首　　　　道州律令要録序一首¶
　　風后握機圖序一首　　擬三國名臣讃序一首¶
　　長慶宣眀厯序一首　　荔枝圗序一首¶
　　黠戞斯朝貢圖序一首　注子孫序一首¶
　　　地志圖序　　　　　　　　吕　温¶
<pb:KR4h0022_WYG_737-1b>¶
廣陵李該(集作/彦)博達(集有/之字)士也學無不通尤好地理患¶
其書多門歴世浸廣文詞浩蕩學者疲老由是以獨見¶
之眀法先聖之制黜諸子之(闕/)記述仲尼之職方㑹源¶
流考同異務該暢從體要倬然勒成一家之說猶懼其¶
奥未足以昭啓後生乃裂素為方併據書而畫隨方面¶
以區别擬形容而訓觧命之曰地志圖觀其粉散百川¶
黛凝羣山元氣剖判成乎筆端任土之毛有生之類大¶
鈞變化不出其意然後列以城郭羅乎(文粹/作于)陬落内自¶
<pb:KR4h0022_WYG_737-2a>¶
五侯九伯外洎要荒蠻貊禹跡之所窮漢驛之所通五¶
色相宣萬邦錯峙毫釐之差而下正乎封畧方寸之界¶
而上當乎分野乾象坤勢炳焉可觀與夫聚米擬其端¶
倪畫地陳乎梗槩固不可同年而語(文粹有/其字)詳畧也每¶
虗室燕居薄帷晴褰普天之下盡在屋壁户納四海窓¶
籠八極名山大川隨顧奔走殊方絶域舉意而到髙視¶
華裔坐横古今觀帝王之疆理見宇宙之寥廓出遐入¶
幽曽不崇朝與夫役形神於嵗月窮轍跡於區外又不¶
<pb:KR4h0022_WYG_737-2b>¶
可並軌而論勞逸也且夫刪百代之弊綜羣言之首繁¶
而不亂踈而不漏才識以潤之丹青以炳之使嗜學之¶
徒未披文而見義不由户而觀奥斯訓道(文粹/作導)之眀也¶
窮地而述舉世而載事極鴻纎理通皦昧混一家之文¶
軌張大國之襟帶覈人物之虚實總山川之要㑹表皇¶
威之有截眀王道之無外斯乃功用之大也見蒼梧塗¶
山則思舜禹恤民之艱覩窮邉(集作/荒)大漠則悟秦漢勞¶
師之弊覧齊墟晉壤則見(集作/想)桓文勤王之覇觀洞庭¶
<pb:KR4h0022_WYG_737-3a>¶
荆門則知苖蜀恃險之敗王者於是眀乎得失諸侯於¶
是鑒于興替斯又懲勸之道也然則本之所以廣學流¶
申之足以賛鴻業垂之可以示後世豈徒由近觀逺以¶
智自樂為室中之一物哉而時無知音道不虚行舉地¶
成圖問天無路此志士儒林所以為之太(集作/頽)息也某¶
久從君逰辱命序述庶明作者之意俾好事(集作/學)君子¶
知其所以然¶
　　　道州律令要録序¶
<pb:KR4h0022_WYG_737-3b>¶
某頃累忝官尚書省御史䑓徧觀諸曹多書令式格律¶
於其屋壁茍非以宦逰為情而奉其職者皆得日夕省¶
覧卧起出入目存心悟累累(集作/章)然如貫珠如循環吏¶
無以欺臨事不惑決繁滯舉枉直而協于大中中人以¶
(集作/已)上固可馴(集作/循)致吾不知其誰著之何前賢處心¶
恤事之周也若州縣者卑而近於人逺而切於得失動¶
有懸人命關風俗而惰者委成於一吏望空而署勤者¶
檢閱而山積神憤氣沮卒無所歸致政(集作/政令)之弊不亦¶
<pb:KR4h0022_WYG_737-4a>¶
宜乎此州法吏何洛庭良吏(集作/士)也與之撮其要講其¶
義書之(集作/于)㕔記(集作/事)之左某不深於法猶慮未盡後¶
來君子其究成之此長人者之所急元和五年五月二¶
十七日¶
　　　風后握機圖序　　　　　　嚴　從¶
中黄子曰予觀風后握機圖殆有情哉然年代遷逺文¶
字損益或致&KR0317;訛矣惜乎夫兵者榮賤覆殺之大機也¶
天地神靈之所閟也洞則王昧則亡故黄帝湯武得其¶
<pb:KR4h0022_WYG_737-4b>¶
道矣然則兵之用也豈惟道乎亦有工拙矣語大㫖有¶
三微焉昔伊尹勸湯吕望勸周子房勸漢祖鄧禹勸光¶
武可謂知運命之微也樂生破竹迎刄之喻曹劌三皷¶
候衰而作可謂知和氣之微也孫臏邀敵於馬陵韓信¶
置軍於水上可謂知地勢之微也故古今有言曰能知¶
三微覇世之師至夫以智料智因竒縱竒千變萬化不¶
可殫備今夫握機者約而逺㡬而深用少以(一作/少而)濟廣¶
貫一以締萬微乎微乎可以神會雖(疑作/難)以跡融非智¶
<pb:KR4h0022_WYG_737-5a>¶
合曩賢役心淵妙者不可以常識偕之今予依風后大¶
㫖畧為此圖以擬方陣陣有八物有八容八八相值可¶
離可合中有容効三元天子上將所居常静不動以象¶
𤣥極以配中黄(一作/黃中)其理微矣若乃四衡夾三軸九地¶
夾二天吟龍嘯虎當前後之衡雲鳥風虵居摶掣之要¶
敵寡則從虎翼之屬風虵之勢合而圍之彼衆則奮龍¶
虎之衡接雲鳥之勢突而擊之亦百勝之術也昔諸葛¶
孔眀以傑特之智將求其源而未得也乃曰八陣成可¶
<pb:KR4h0022_WYG_737-5b>¶
以橫行天下然武候陣法亦有虎翼翔鳥足眀武侯所¶
習則風后五圖也桓温見蜀將八陣云是常山虵勢徒¶
妄言耳常山蛇者法出孫子謂之率然葢直陣也故桓¶
温覧孫子而有是言殊無指㢤然此離合之勢竒正之¶
術故曰或離而為八或合而為一以正合以竒勝其要¶
此矣公孫子儒者也至注釋務析精奥而多引空言以¶
誣後人何哉馬總述云増字發眀未得精了更益煩蕪¶
予昔常覧焉中失其本每思經述近乃得之聊因時暇¶
<pb:KR4h0022_WYG_737-6a>¶
刋繁舉要序而第焉二百八十言殆不過尺并為圖式¶
以悟後賢庶有賴云爾¶
　　　擬三國名臣讃序¶
昔孔子舉詩書作後王者之法其稱殷頌曰天命𤣥鳥¶
降而生商書天工人其代之然則聖人受命賢人受任¶
龍騰虎躍風流雲蒸求之精微其道莫不咸係乎天者¶
也故夫受天之命者不可以茍代天之理者不可以私¶
前聖知其如此故明四目達四聰髙居而審聴處幽而¶
<pb:KR4h0022_WYG_737-6b>¶
遐覧羣才必用衆功乃廣然後天應以福而太和之化¶
臻矣雖三光襲(一作/逓)照五運潜周媯圖啓而揖讓興夏¶
鼎移而干戈用徳業相踵(一作/踳)屯夷不同然激揚名義¶
増廣基宇何嘗不得賢則理失賢則危哉是故五老尊¶
而軒風熾三仁去而殷道衰淮隂來而漢家昌亞父亡¶
而楚王滅姬漢已降大象淪夷當極者不以垂拱居尊¶
干禄者必以權利邀進鏡物者不以虛已為徳達才者¶
必以寒雋為嫌故洪綱強(集作/弛)而萬目頺大理虧而亷¶
<pb:KR4h0022_WYG_737-7a>¶
讓塞貞良甘退而莫進賢士卷藝以深潜故伯夷為之¶
哀歌綺里為之髙遁晉重滅名以避其患楚狂遁世以¶
全其身豈惡富貴哉盖有為而然也夫眀王旰食以求¶
士君子含徳以俟時然求應之感徒深而君臣之分猶¶
鮮者何也盖經達之道難而世乏鮑子蕭何之智也若¶
夫觧縛為相古今所罕有登壇受爵賢者(一作/哲)欲(疑作/嘆)¶
其難漢髙始以為疑齊桓終受其福乃知有管仲之才¶
無鮑叔之介則桓公不納有韓信之畧無蕭何之助則¶
<pb:KR4h0022_WYG_737-7b>¶
漢髙不容齊桓漢髙不易值矣蕭公鮑子豈屢得哉夫¶
未遇良鑒則夜光不為寳時逢哲后則負鼎可升朝歴¶
求邃古爰覧近圖臣主之際授受之外垂大眀以叙下¶
推至公以匡上則有我唐太宗文武大聖皇帝魏文貞¶
者之流也盖至理之代君子不以王爵私其身而况親¶
屬乎是以貞觀之中賢者在朝各崇至公馬周懐竒思¶
而㧞起隴畆李靖多大功而終始援用魏徴數直諌而¶
優㳺撫納我之得才於斯為美彼三國之臣主始當草¶
<pb:KR4h0022_WYG_737-8a>¶
昧之期卒踐陵遲之運君無尺土之漸而以争奪為徳¶
臣無素定之分而以偷合為功然其屬衰亂之間固貞¶
仁之節接風塵之㑹吐博奕之謀用能各奉其主克立¶
(一作/昭)厥勲者亦不可誣也又若清淑沉懿有顔氏之徳¶
靈鑒洞照有子房之能推戈(疑/)給下有終始之勤篤誼¶
守節有風雲之槩歎(一作/感)王室之多故懐黍離以永吟¶
遂委忠曹公冀圖匡復而天命潜革人心則殊姑廻備¶
物之謨卒抗非常之錫雖欲匡上以徳翻乃殺身成仁¶
<pb:KR4h0022_WYG_737-8b>¶
夫(一作/乎)仁義豈有恒在乎不捨道而已是故比干湛身¶
於殷后㣲子亢(一作/抗)跡於周邦雖二美同歸而三仁齊¶
致公達慷慨總角耀竒𢙣奸臣之擅命想桓文之髙舉¶
羣雄兢起漢厯寢㣲翻然回慮吐詞魏幕原其所以然¶
者豈不以桑榆之暉非魯陽可止溝瀆之節豈仲尼所¶
嘉是以攝管仲之髙蹤攀魏武之遐轍全生之理其亦¶
逺乎崔子矯然植青松之操鯁詞直對則左右失容捐¶
生取義千載稱美雖遇讒譛(一作/譏)盖亦其素志矣若乃¶
<pb:KR4h0022_WYG_737-9a>¶
天命未改則人思其舊乾道將革則物厭其常是以司¶
𨽻之儀見悲於漢叟先王之跡逺播於汶隅孔明躬耕¶
南陽盤桓俟主吐籌獻策識鼎峙之形㹅衆臨戎有席¶
巻之望原其去就抑亦懐漢之雅志焉及其撫戎幕持¶
國鈞開誠心布公道賞不失徳罰不濫刑又雖古之遺¶
直不能尚也昔管仲用法伯氏無怨子羔刑人終以見¶
徳孔明之謫李嚴葢近之矣周瑜魯肅咸起諸生鶚眎¶
烏林鷹揚赤壁然肅為布衣當襄漢之際標賣田宅分¶
<pb:KR4h0022_WYG_737-9b>¶
財結士以求人傑此其志不小也公瑾推第於孫策子¶
敬輟粟於周郎咸有異於人者也子布剛簡懐不撓之¶
節屬桓王創業首賛經綸仲謀嗣立躬自扶翊古人所¶
謂託六尺之孤者歟既而忠言屢發直道不囬折弋獵¶
之娯沮鈞䑓之樂斯又王臣蹇蹇國之元老者哉夫江¶
東之於天下猶四體之有一掌耳權不能恢闡雄量以¶
(一有/允字)求忠讜而乃輕肆忿毒厭聞至言始抽刄於虞翻¶
終按刀於子布翻既謫終遐裔昭亦廢處家僮故使時¶
<pb:KR4h0022_WYG_737-10a>¶
望挫傷元功圮衂由是見仲謀之器小也其不能厠跡¶
中原&KR0375;長世之業者宜矣夫以子布忠賢承奕代之遇¶
一言忤㫖有不測之辜况賤跡之士而欲自下干上罄¶
其孤慮者乎善料古者必察乎今善籌逺者必謀諸近¶
讃詠之作豈必覈既往之陳盖將暢其幽情貴使來葉¶
有可觀者聊復采斷為其讃云¶
　　　長慶宣明厯序　　　　　　唐穆宗¶
古者聖人莫不研七精之數以察天道(一作以/揆天道)設四時¶
<pb:KR4h0022_WYG_737-10b>¶
之官以授人事在顓頊之代雖罕(疑/)漫靡察制度未備¶
然已有重黎二官故可得而(一無/而字)述是以欽昊天協時¶
月必首於堯舜之典敘九章用五紀亦冠於周宗之書¶
則知履端受命斯為本也我國家侔天地以制法統隂¶
陽以立極恭惟烈祖嘗所盡心載誕神人協成厯象太¶
史究閎洛之術大惠極容成之妙而體(一作/躬)聖創制賾¶
(一作/探賾)隐窮神順時氣之發歛考星度之踈宻故亦窮變¶
化洞窈𡨕矣然後隂陽和刑罰清八風之叙立萬物之¶
<pb:KR4h0022_WYG_737-11a>¶
序成累聖讃序必更紀厯推體元居正之道彰敬授惟¶
新之法斯舊典也曷敢廢乎朕以菲薄未眀至理荷祖¶
宗之耿光守聖人之大寳深懼不徳獲戾于上𤣥感易¶
象之隨時懐禮經之聴朔又嘗覧漢丞相魏弱翁之奏¶
以為帝王法天地順四時以理國家是奉宗廟安天下¶
之大禮也爰命太史洎乎疇人候望於清䑓論思於别¶
殿究以微妙考其禎祥觀渾儀以見天心視圭影而知¶
日至則八卦之氣不雜百工之職允釐豈必於記鳯威¶
<pb:KR4h0022_WYG_737-11b>¶
之晨晦明無爽候仙蓂之莢弦望不&KR0317;今勒成三十四¶
巻命之曰長慶宣明厯承唐堯授人之規庶於是矣効¶
軒后合符之驗非所企焉因叙制作之由在乎篇首¶
　　　荔枝圖序　　　　　　　　白居易¶
荔枝生巴峽間樹形圖圓如帷蓋葉如桂冬青華如橘¶
春榮實如丹夏熟朶如蒲桃(集作/萄)核如枇杷殻如紅繒¶
膜如紫綃瓤肉瑩白如氷雪甘如醲酪(四字文粹集本/並作漿液甘酸)¶
(如醲/酪)大畧如彼其實過之若離本枝一日而色變二日¶
<pb:KR4h0022_WYG_737-12a>¶
而香變三日而味變(集無/日字)四日五日外色香味盡去矣¶
元和十五年夏南賔守樂天命工吏圖之(集無/之字)而盡書¶
之(集無/盡字)葢為不識者與識而不及一二三日者云¶
　　　黠戞斯朝貢圗傳序　　　　李徳裕¶
昔越裳貢雉薦於宗廟西旅貢&KR0729;陳以典訓所以感其¶
至而戒其初也仁聖文武至神大孝皇帝御厯之四年¶
矣天瑞璨爛王道昭焯五材並用六轡斯柔布政宣室¶
以張神化振兵朔野以耀威靈故得天晬而清日晏而¶
<pb:KR4h0022_WYG_737-12b>¶
明虫螟不生嘉榖以成中外(集作/寓)既安四夷來庭由是¶
龍荒君長黠戞斯遣使注吾合素等上表獻良馬二匹¶
絶大漠而貢赤誠渉流沙而霑赭汗非至徳所感孰能¶
臻於此乎皇帝以前有鸞旗(集作/所)焉用驥騄不貴龍友¶
鳴駕鼔車乃命其使見於内殿賜以珍膳錫之文錦謹¶
按故相魏國公賈耽所撰古今四夷述黠戞斯者本堅¶
昆國也貞觀二十一年其酋長自身入朝授以將軍印¶
拜堅昆都督逮于天寳季年朝貢不絶洎中國多難以¶
<pb:KR4h0022_WYG_737-13a>¶
廽鶻隔礙黠戞斯忿其桀鷔乗彼薦饑於是破龍庭焚¶
罽幕蕭條萬里地無種落得出重泉而見白日披氛霧¶
而覩青天臣伏見太宗謂羣臣曰南荒西域自逺而至¶
其故何哉宰臣𤣥齡對曰殊域来朝者中國乂安帝徳¶
遐被所致也太宗曰向使中國不安亦何縁而至朕觀¶
此懐懼何者昔秦始皇并吞六國漢武帝威加戎狄今¶
殊方異類無逺不賔竊比秦始漢武想無多愧亦欲傳¶
之子孫念(集作/愈)二主之末途朕所以不能不懼爾臣伏¶
<pb:KR4h0022_WYG_737-13b>¶
思太宗往昔之懼致我唐百代之隆則聖祖貽謀可謂¶
深矣此太宗所以永保鴻名爲受命之祖陛下所以丕¶
承王業為中興之君豈不宜哉天㫖以賈耽有陳平鎮¶
撫之才得充國通知之敏其所述作該明古今詔太子¶
詹事韋宗卿祕書少監李(集作/吕)述往蒞賔舘以展私覿¶
稽合同異覼縷闕遺傳胡貊兠離之音載山川曲折之¶
狀條貫周備文理洽通臣伏以貞觀初中書侍郎顔師¶
古上言昔周武王天下太平逺國歸欵周史乃集其事¶
<pb:KR4h0022_WYG_737-14a>¶
為王㑹篇今萬國來朝蠻夷率服實可圗冩請撰為王¶
㑹圗有詔從之臣輙因韋宗卿李(集作/吕)述所紀異聞餙¶
以㑹(集作/繢)事敢叙率服以冠篇首¶
　　　注孫子序　　　　　　　　杜　牧¶
兵者刑也刑者政事也為夫子之徒實仲由冉求之事¶
也今者據案聴訟械繋罪人笞死于市者吏之所為也¶
驅兵數萬撅其城郭纍其妻子斬其罪人亦吏之所為¶
也木索兵刃無異意也笞之與斬無異刑也小而易制¶
<pb:KR4h0022_WYG_737-14b>¶
用力小者木索笞也大而難制用力多者兵刃斬也俱¶
期於除去惡民安活善民(集作/人)為國家者使教化通流¶
無敢輙有不由我而自恣者其取吏(文粹有/也字)無他術也¶
無異道也俱止於仁義忠信智勇嚴明也茍得其道一¶
二者可以使之為小吏盡得其道者可以使之為大吏¶
故用力少者其吏易得也功易見也用力多者其吏難¶
得也功難就也止此而已無他術也無異道也自三代¶
已降皆由斯也子貢頌夫子之徳曰文武之道未墜於¶
<pb:KR4h0022_WYG_737-15a>¶
地在人賢者識其大者逺者不賢者識其小者近者季¶
孫問於冉有曰子之戰學之乎性達之乎(集作/也)對曰學¶
之季孫曰事孔子惡乎學冉有曰即學之於孔子者大¶
聖兼該文武並用適聞其戰法實(集作/猶)未之詳也復不¶
知自何代何年何人分為二道曰文曰武離而俱行因¶
使縉紳之士不敢言兵或恥言之茍有言者世以為麄¶
暴異人人不比數嗚呼亡失根本斯為最甚周公相成¶
王制禮作樂尊大儒術有淮夷叛則出征之夫子相魯¶
<pb:KR4h0022_WYG_737-15b>¶
公㑹于夾谷曰有文事者必有武備叱辱齊候伏(集作/服)¶
不敢動是二大聖人豈不知兵乎周有齊太公秦有王¶
翦兩漢有韓信趙充國耿弇虞詡叚頻魏有司馬懿呉¶
有周瑜蜀有諸葛武侯晉有羊祜杜公元凱梁有韋叡¶
元魏有崔浩周有韋孝寛隋有楊素國朝有李靖李勣¶
裴行儉郭元振如此人者當此一時其所出計畫皆考¶
古校今竒秘長逺策先定于内功後成於外彼壯徤輕¶
死善擊刺者供其呼召指使耳豈可知其所由來哉牧¶
<pb:KR4h0022_WYG_737-16a>¶
㓜讀禮至于四郊多壘卿大夫之辱也謂其書真不虚¶
說年十六時見盗起圍(作/圜)二三千里殺戮將相族誅刺¶
史及其官屬屍塞城郭山東崩壊殷殷焉聲振(集作/震)朝¶
廷當其時使将兵行誅者則必壮徤善擊刺者卿大夫¶
行列進退一如常時笑歌嬉逰輙不為辱非當辱不辱¶
以為山東亂事非我軰所宜當知牧自此謂㓜所讀禮¶
真妄人之言不足取信不足為教及年二十始讀尚書¶
毛詩左傳國語十三代史書見其樹立其國滅亡其國¶
<pb:KR4h0022_WYG_737-16b>¶
未始不由兵也主兵者聖賢才(集作/材)能多聞博識之士¶
則必樹立其國也壯徤擊刺不學之徒則必敗亡其國¶
也然後信知為國家者兵最為大非賢卿大夫不可堪¶
任其事茍有敗滅真卿大夫之辱信不虛也因求自古¶
以兵著書烈於後世可以教於後生者凡十數家且百¶
(集作/數)萬言其孫武所著十三篇自武死後凡千嵗将兵¶
者有成者有敗者勘其事跡皆與武所著書一一相抵¶
當猶印圈模刻一不差跌武之所論大約用仁義使機¶
<pb:KR4h0022_WYG_737-17a>¶
權也武所著書凡數十(文粹作/十數)萬言曹魏武帝削其繁¶
剰筆其精切凡十三篇成為一編曹自為序因注觧之¶
曰吾讀兵書戰策多矣孫武深矣然其所為注觧十不¶
釋一此者盖非曹不能盡注觧也予尋魏志見曹自作¶
兵書十餘萬言諸将征伐皆以新書從事從令者克㨗¶
違教者負敗意曹自於新書中馳驟其說自成一家事¶
業不欲隨孫武後盡觧其書不然者曹豈不能耶今新¶
書已亡不可復知予因取孫武書備為其注曹之所注¶
<pb:KR4h0022_WYG_737-17b>¶
亦盡存之分為上中下巻後之人有讀武書予觧者因¶
而學之猶盤中走丸丸之走盤橫叙貟直計於臨時不¶
可盡知其必可知者是知丸不能出於盤也議於廊廟¶
之上兵形已成然後付之於將漢祖言指縱(文粹/作蹤)者人¶
也獲兔者犬也此其是也彼為相者曰兵非吾事吾不¶
當知君子曰叨居其位可也¶
　¶
　文苑英華巻七百三十八¶
