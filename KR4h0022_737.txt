# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:01.992809
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷七百三十七
<pb:KR4h0022_WYG_737-1a>¶
欽定四庫全書¶
　文苑英華卷七百三十七　宋　李昉等　編¶
　雜序三¶
　　孝經序一首　　　　　老子道德經序一首¶
　　九疑山記序一首¶
　　隨求即得大自在陁羅尼神呪經序一首¶
　　懐素上人草書歌序一首¶
　　河南于氏家譜後序一首¶
<pb:KR4h0022_WYG_737-1b>¶
　　戴氏廣異記序一首　　維摩經畧疏序一首¶
　　陪獨孤常州觀講論語序一首¶
　　通典序二首¶
　　魏國公貞元十道錄序一首¶
　　李弈登科記序一首¶
　　　孝經序　　　　　　　　　唐𤣥宗¶
朕聞上古其風朴畧雖因心之孝己萌而資敬之禮猶¶
簡及乎仁義既有親譽益著聖人知孝之可以教人也¶
<pb:KR4h0022_WYG_737-2a>¶
故因嚴以教敬因親以教愛於是以順移忠之道昭矣¶
立身揚名之義彰矣子曰吾志在春秋行在孝經是知¶
孝者德之本歟經曰昔者明王之以孝治天下也不敢¶
遺小國之臣而况於公侯伯子男乎朕嘗三復斯言景¶
行先哲雖無德教加於百姓庶幾廣愛刑于四海嗟夫¶
夫子没而㣲言絶異端起而大義乖况冺絶於秦得之¶
者皆煨燼之末濫觴於漢傳之者皆糟粕之餘故魯史¶
春秋學開五傳國風雅頌分為四詩去聖愈逺源流益¶
<pb:KR4h0022_WYG_737-2b>¶
别近觀孝經舊註踳駁尤甚至於迹相祖述殆且百家¶
業擅專門猶將十室希升堂者必自開户牖攀逸駕者¶
必騁殊軌轍是以道隱小成言隱浮偽且傳以通經為¶
義義以必當為主至當歸一精義無二安得不剪其繁¶
蕪而撮其樞要也韋昭王肅先儒之領袖虞翻劉邵抑¶
又次焉劉炫明安國之本陸澄譏康成之註在理或當¶
何必求人今故特舉六家之異同㑹五經之㫖趣約文¶
敷暢義則昭然分註錯經理亦條貫冩之琬琰庶有補¶
<pb:KR4h0022_WYG_737-3a>¶
於將來且夫子談經志取垂訓雖五孝之用則别而百¶
行之源不殊是以一章之中凡有數句一句之内意有¶
兼明具載則文煩畧之又義闕今存于疏用廣發揮¶
　　　老子道德經序　　　　　　　同前¶
勅昔在元聖强著𤣥言權輿真宗啓廸來裔㣲文誠在¶
精義頗乖撮其㫖歸雖蜀嚴而猶病摘其章句自河公¶
而或畧其餘浸㣲固不足數則我𤣥元妙㫖豈其將墜¶
朕誠寡薄常(一作/嘗)感斯文猥承有後之慶恐失無為之¶
<pb:KR4h0022_WYG_737-3b>¶
理每因清宴輙扣𤣥關隨意所(一作/所意)得遂為箋註豈成¶
一家之說但備遺闕之文今兹絶筆是詢于衆公卿臣¶
庶道釋二門有能起予類於卜商鍼疾同於左氏渇於¶
納善朕所虚懐茍副斯言必加厚賞且如䛕臣自聖幸¶
非此流懸市相矜亦云小道既其不諱誠(一作/咸)可直書¶
勿為來者所嗤以重朕之不德　　一作皆本文¶
　　　九疑山記序(見八百三十二巻/作九疑山圖記)元　結¶
　　　隨求即得大自在陁羅尼神呪經序　任　華¶
<pb:KR4h0022_WYG_737-4a>¶
我本師設教務存饒益㑹因啓聖方有激揚則大梵懐¶
愍念之心如來演神妙之句使無願不滿有求則隨故¶
此經標之為其品題矣夫大自在者天之王陁羅尼者¶
呪之目蓋以慿神呪威力同天王自在且呪有八首除¶
八難也經唯(一作/惟)一軸明一乗也若聽受講誦若書冩¶
帶持即是金剛之身便作如來之眼是知煩惱大海本¶
從妄想中生業障髙山亦因覺悟而破則頸邊瓔珞衣¶
中寳珠未足比其珎矣懿夫能摧他敵不假韓信之登¶
<pb:KR4h0022_WYG_737-4b>¶
壇能致丼雨乃同傅說之作相此則有功於國矣至若¶
火坑成水刀刃為塵毒龍生慈夜叉作禮此則有功於¶
人矣及乎泥犂自苦阿(一作/河)旁驚恠人便生於天上塔¶
猶在於城南此則有功於鬼矣非我有九十九億那由¶
他諸佛同心同德安樂(一有/人字)曷致於此矣粤有雅和尚¶
者誕於中土如從西域而來不讀外書只說東流之法¶
丙午歲訪余於景城西巖之蘭若從容曰此呪有不可¶
思議之力竟無序述謂之何哉華答曰唯然和尚謹聞¶
<pb:KR4h0022_WYG_737-5a>¶
命矣將欲無垢之呪可驗静居之言足徵豈獨施於信¶
者亦將悟彼疑者若可信而信信不應疑而疑(一無此/二字)¶
則三途之中不出入此軰畧述少言耳亦乃勉㫋諸仁¶
　　　懐素上人草書歌序　　　　顔真卿¶
開士懐素僧中之英氣槩通踈性靈豁暢精心草聖積¶
有歲時江嶺之間其名大著故吏部尚書韋公陟覩其¶
筆力朂以有成今禮部侍郎張公渭(集作/謂)賞其不覊引¶
共逰處兼好事者同作歌以讚之動盈巻軸夫草書(集/作)¶
<pb:KR4h0022_WYG_737-5b>¶
(藁/)之作起於漢代杜度崔瑗始以妙聞迨乎伯英尤擅¶
其美羲獻兹降虞陸相承口訣手授以至於吳郡張旭¶
長史雖恣性顛逸超絶古今而楷法精詳特為真正真¶
卿早歲嘗接逰處(集作/居)屢䝉激勸教以筆法資質劣弱¶
又嬰物務不能懃(集作/懇)習迄用無成追思一言何復可¶
(集作/可復)得忽見師作縱横不羣迅疾駭人若還舊觀向使¶
師得親承善誘亟揖規模則入室之賔捨子奚適嗟嘆¶
不足聊書以冠諸篇首¶
<pb:KR4h0022_WYG_737-6a>¶
　　　河南于氏家譜後序　　　　于　邵¶
序曰邵髙叔祖皇尚書左僕射侍中太子太師燕國定¶
公諱志寧博學多聞狥忠秉直為秦府十八學士其左¶
右庶子不道嘗撰諫苑三十篇(唐書作/二十巻)以諷之凡有文¶
集若干巻於代又述作之外脩集家譜其受姓封邑衣¶
冠婚嫁著之譜序亦既備矣歴一百七十餘年家藏一¶
本人人遵守未嘗失墜洎天寳末幽㓂叛亂今三十七¶
年頃屬中原失守族類迯難不南馳吳越則北走沙朔¶
<pb:KR4h0022_WYG_737-6b>¶
或轉死溝壑其誰與知或因兵禍縱横吊魂無所或道¶
路阻塞不由我歸或田園湮没無可廻顧所以舊譜散¶
落無餘將期㑹同(一有/經字)考集不齊奚(疑/)為脩集實難有¶
待今且從邵一房自為數例有若九祖長房今太子小¶
保譙國公頎與邵同升于朝股肱四聖為國元老邵之¶
弟也有若九祖第三房今襄王府錄事叅軍載與邵同¶
在京列保家履道為宗室長邵之兄也各引才識子弟¶
叅定其宜從而審之誰曰不可又以子孫漸多昭穆編¶
<pb:KR4h0022_WYG_737-7a>¶
次紙幅有量湏變前規亦春秋之新意也今請每房分¶
為兩巻其上巻自九祖某公至𤣥孫止為下巻自父考¶
及身已降迭相補注即令邵以皇考工部尚書為下巻¶
之首此其例也且諸房昭穆既同尋而繹之可以明矣¶
後能代習家法述作相因從子及孫從孫及子孫孫子¶
子興復宗祧豈唯兩巻乎將十部而彌盛矣其文公第¶
四子安平公房此(疑/)建平公已上三房衣冠人物全少¶
今與文公第五子齊國公文公第六子華陽公文公第¶
<pb:KR4h0022_WYG_737-7b>¶
七子平恩公文公第八子襄陽公文公第九子桓州刺¶
史併以六房同為一巻就中第五巻已下子孫皆名位¶
不揚婚姻無地湮沉斷絶寂爾無聞但存舊巻而已後¶
有遇之者知之者以時書之其五祖九祖分今叙在三¶
巻並錄之于後時貞元八年歲在壬申八月朔日金紫¶
光祿大夫太子賔客上柱國襲恒山郡開國公于邵述¶
　　　戴氏廣異記序　　　　　　顧　况¶
予欲觀天人之際變化之兆吉㐫之源聖有不知神有¶
<pb:KR4h0022_WYG_737-8a>¶
不測其有干元氣汨五行聖人所以示怪力亂神禮樂¶
刑政著明聖道以紏之故許氏之說天文垂象蓋以示¶
人也説文示字如今文不字儒有不本其意云子不語¶
此大破格言非觀象設教之本也大鈞播氣不滯一方¶
檮杌為黄熊彭生為大豕萇𢎞為碧舒女為泉牛哀為¶
虎黄母為黿(一作/鼈)君子為猿鶴小人為蟲沙武都婦人¶
化為男成都男子化為女周娥殉墓十載却活嬴諜(一/作)¶
(姬/)暴市六日而蘇蜀帝之魂曰杜䳌炎帝之女曰精衛¶
<pb:KR4h0022_WYG_737-8b>¶
洪荒窈窕莫可紀極古者青烏之相冡墓白澤之窮神¶
姦舜之命䕫以和神湯之問革以語恠音聞魯壁形鏤¶
夏鼎玉牒石記五圖九籥説者紛然故漢文帝召賈誼¶
問鬼神之事夜半前席志恠之士劉子政之列仙葛稚¶
川之神仙王子年之拾遺東方朔之神異張茂先之博¶
物郭子潢(一作/横)之洞冥顔黄門之稽聖侯君素之精(一/作)¶
(旌/)異其中神奥顧君真誥周氏之冥通而異苑搜神山¶
海之經幽冥之錄襄陽之耆舊楚國之先賢風俗所通¶
<pb:KR4h0022_WYG_737-9a>¶
歲時所記呉興陽羡南越西京注引古今辭標淮海裴¶
松之盛𢎞之陸道瞻等諸家之説蔓延無窮國朝燕梁¶
四公傳唐臨𡨕報記王度古鏡記孔慎言神恠志趙自¶
勤定命錄至如李庾成張孝舉之徒互相傳説譙郡戴¶
君孚幽賾最深安道之𦙍若思之後邈為晉僕射逵為¶
呉隱士世濟文雅不隕其名至德初天下肇亂况始與¶
同登一科君自校書終饒州錄事叅軍時年五十七有¶
文集二十巻此書二十巻用紙一千幅蓋十餘萬言雖¶
<pb:KR4h0022_WYG_737-9b>¶
景命不融而鏗鏘之韻固可以輔於神明矣二子鉞雍¶
陳其先志泣請父友况得而叙之¶
　　　維摩經畧疏序　　　　　　梁　肅¶
聖非道不生道非教不明教非人不行是三者相依而¶
住道有大小權實故净明以在家成化人有聖賢淺深¶
故智者以初依啓法然後因言遣言即象忘象俾後學¶
有以得正真之終始(二字集/作路)逰道義之門户(集無/户字)祖而¶
述之存乎其人天台上人(二字集/作大)比丘然公纂智者之¶
<pb:KR4h0022_WYG_737-10a>¶
法裔(集作/𦙍)探毗耶之妙賾一貫文字之學㑹歸解脱之¶
淵以為昔智者大師之演是經也備偏圓頓漸之義盡¶
方等生蘇之體其㫖逺其道㣲㣲言在(闕/)　用不惑故¶
常外闡其訓内澄其照凡百學者望崖而歸乃謂門弟¶
子曰祖師所述其道甚著(集作/大)而嗜簡者或病其繁求¶
(集作/見)精者則遺其粗吾欲因而就之以伸其教刪而裁¶
之以存其要何如弟子比邱衆作禮以請公於是削其¶
浮辭(闕/)為十軸不失舊則其義惟明與前部偕行號為¶
<pb:KR4h0022_WYG_737-10b>¶
净名畧疏原夫聖人有以見生生根器之不齊也故用¶
四教五味經而緯之有以見萬法弛張之不殊也故用¶
一道一乘㑹而成之然則聖人隨感以利物(集作/見)故其¶
數不得不差賢哲因感以立誠故其業不得不傳觀其¶
所感則毗耶之與天台杜口之與立言雖偕(集作/階)位不¶
同廣畧異冝至於赴機施化其揆一也肅嘗受經於公¶
門逰道於義學之列(集無此/二字)雖鑽仰莫能(集作/至)而嗟嘆¶
不足故序其述作之所以然著乎(集作/于)辭疏成之歲歲¶
<pb:KR4h0022_WYG_737-11a>¶
在甲辰吾師自晉陵歸于佛龕之夏也¶
　　　陪獨孤常州觀講論語序　　前　人¶
晉陵守河南獨孤公以德行文學為政一年儒術大行¶
與洙泗同風公以為使民悦以從教莫先乎講習括五¶
經英華使夫子㣲言不絶莫備乎論語於是俾儒者陳¶
生以魯論二十篇於郡學之中率先講授乃季冬月朔¶
公既視政與二三(集作/一二)賔客躬往觀焉已而公遂言曰¶
昔文公用儒變蜀蜀至於魯當大厯初元新被兵饉之¶
<pb:KR4h0022_WYG_737-11b>¶
苦今御史大夫贊皇李公為是邦愍學道圯闕開此庠¶
序自後俊(集作/孝)秀並興與計偕者歲數十(闕/)　　之詩¶
起而復廢鄉飲酒之禮廢而復興至于今風(闕/)　敦美¶
矣哉仁人之化也摳衣之徒承其波流得不(闕/)　　誨¶
而厲之又悦以動之朱輪遲遲逮暮而歸士有獲在左¶
右覩公之施教退謂人曰夫四時繼氣而成物仁賢施¶
功而成化是學校也非贊皇不啓非我公不大鼓之以¶
經書潤之以仁義君子得之以脩詞立誠小人仰之以¶
<pb:KR4h0022_WYG_737-12a>¶
遷善逺罪泱泱乎不知所以然以至夫政和而人泰舊¶
史記前召(集作邵/與召同)後杜而南陽移風民到于今稱之矧¶
贊皇植學之本與我公道之以德德則有成而未播於¶
叙述後人謂之何哉鄙不佞謹紀公之雅訓或傳諸好¶
事者云爾¶
　　　通典序(杜佑自/序附出)　　　　　　李　翰¶
儒家者流博而寡要勞而少功何哉其患在於習之不¶
精知之不明入而不得其門行而不由其道何以徵之¶
<pb:KR4h0022_WYG_737-12b>¶
夫五經羣史之書大不過本天地設君臣明十倫五教¶
之義陳政刑賞罰之柄述禮樂制度之統究理亂興亡¶
之由立邦之道盡於此矣非此典者謂之無益代(一作/世)¶
教則聖人不書學者不覽懼人𡨕(一作/冗)煩而無所從也¶
先師宣尼祖述堯舜憲章文武七十子之徒常(一無/常字)宣¶
明大義三代之道百代可師而諸子云云猥復制作由¶
其門則其教已備反其道則其人可誅而學者以多閱¶
為廣見以異端為博聞是非紛然塞胷滿腹鴻(一作/澒)洞¶
<pb:KR4h0022_WYG_737-13a>¶
茫昧而無條貫或舉其中不知其本原其始不要其終¶
髙談有餘待問則泥雖驅馳百家日誦萬字學彌廣而¶
志彌惑聞愈多而識愈疑此所以勤苦而難成殆非君¶
子進德脩業之意也今通典之作昭昭乎其警覺羣迷¶
歟(五字一作警學/者之羣迷與)以為君子致用在乎經邦經邦在乎¶
立事立事在乎師古師古在乎隨時必叅今古之冝窮¶
終始之妙始可以度其終(一作/古)古(一作/終)可以行於今問¶
而辯之端如貫珠舉而行之審如中鵠夫然故施於文¶
<pb:KR4h0022_WYG_737-13b>¶
學可為通儒施於政事可建皇極故採五經羣史上自¶
黄帝至於我唐天寳之末每事以類相從舉其終始(一/作)¶
(始/終)歴代沿革廢置及當時羣士論議得失靡不條載附¶
之于事如人支脉散綴其(一作/於)體凡有八門勒成二百¶
巻號曰通典非聖之書乖聖人㣲㫖不取焉惡煩雜也¶
事非經世緯俗(一作經/國禮法)程制亦所不録棄無益也若使¶
學者得而觀之不出户知天下未從政達人情罕更事¶
知時變為功易而速為學精而要其道甚直而不徑其¶
<pb:KR4h0022_WYG_737-14a>¶
文甚詳而不煩推而通放而凖語備而理盡例明而事¶
中舉而措之如指諸掌不假從師聚學而區以别矣非¶
聦明獨見之士孰能脩之淮南元戎之佐曰尚書主客¶
郎京兆杜公君卿雅有逺度志於興邦(一作/邦興)篤於(一作/學)¶
好古生而知之以大厯之始實纂斯典累紀而成杜公¶
亦自為序引各冠篇首或前史有闕申髙見發明以示¶
勸誡用存景行近代學士多有撰集其最著者御覽藝¶
文玉燭之類網羅古今博則博矣然率多文章之事記¶
<pb:KR4h0022_WYG_737-14b>¶
問之學至於刋列百度緝熈王猷至精至粹其道不雜¶
比於通典非其倫也於戱今之人賤近而貴逺昧㣲而¶
觀著得之者甚鮮知之者至(一作/甚)稀可以(二字一作/可為長)歎¶
息也翰與杜公數旬探討故頗詳㫖趣而為之序(十七/字一)¶
(作翰嘗有斯志約乎舊史圖之不早竟為善𫐠者所先/故頗詳㫖趣而為之序庶將來君子知吾道之不誣也)¶
　　一作皆本文¶
　　　杜佑自述序¶
佑少嘗讀書而性且䝉固不逹術數之藝不好章句之¶
<pb:KR4h0022_WYG_737-15a>¶
學所纂通典實採羣言徵之人事將施有政夫理道之¶
先在乎行教化教化之本在乎足衣食易稱聚人曰財¶
洪範八政一曰食二曰貨管子曰倉廪實知禮節衣食¶
足知榮辱夫子曰既富而且教斯之謂矣夫行教化在¶
乎設職官設職官在乎審官才審官才在乎精選舉制¶
禮以端其序立樂以和其心此先哲王致治之大方也¶
故職官設然後興禮樂焉教化隳然後用刑罰焉列州¶
郡俾分領焉置邊防遏戎狄焉是以食貨為之首(十二/巻)¶
<pb:KR4h0022_WYG_737-15b>¶
選舉次之(六/巻)職官又次之(二十/二巻)禮又次之(一百/巻)樂又次¶
之(七/巻)刑又次之(大刑用甲兵一十五/巻其次五刑八巻)州郡又次之(一/十)¶
(四/巻)邊防末之(一十/六巻)或覽之者庶知篇第之㫖也(本初纂/録止於)¶
(天寳之末其有要須議/論者亦便及以後之事)¶
　　　魏國公貞元十道録序　　　權德輿¶
序曰自夏書禹貢周官職方漢志地理厥後史臣繼有¶
其書國家將九夷丕冒四海梯航聲教過前古逺甚相¶
國魏公明誠助化育奥學窮古今百揆師長十年樞衡¶
<pb:KR4h0022_WYG_737-16a>¶
贊端拱無為之風以宥天下王佐盛業論著形焉嘗以¶
為言區域者濶畧未備或傳疑失實於是獻海内華夷¶
圖一軸古今郡國縣道四夷述四十巻盡瀛海之地窮¶
鞮譯之詞陳農不獲之書朱贑未條之俗貫穿切劘靡¶
不詳究開巻盡在披圖朗然又撮其要㑹切於今者(集/作)¶
(日/)為貞元十道錄四巻其首篇自貞觀初以天下諸州¶
分𨽻十道隨山河江嶺控帶紆直割裂經界而為都㑹¶
在景雲為按蔡在開元為採訪在天寶以州為郡在乾元¶
<pb:KR4h0022_WYG_737-16b>¶
復郡為州六典地域之差次四方貢賦之名物廢置升¶
降提封險易因時制度皆備于編而又考迹其疆理以¶
正繆(集作/謬)誤採獲其要害而陳開置至若護單于府並¶
馬邑以(集作/而)北理榆林關外冝𨽻河東樂安自乾元後¶
河流改故道冝𨽻河南合川七郡北與隴氐南與庸蜀¶
四逺不相冝應於武都建府以恢邊備凡類是者十¶
有二條制萬方之樞鍵出千古之耳目故今之言地理¶
者稱魏公焉公之意豈徒洽聞廣記以學名家而已哉¶
<pb:KR4h0022_WYG_737-17a>¶
蓋體國逺馭不出户而知天下親百姓撫四夷真宰相¶
之事也凡今三十一節度十一觀察與防禦經畧以守¶
臣稱使(一有/府字)者共五十列于首篇之末其三篇則以十¶
道為凖縣距州州距兩(集作/西)都其書道里之數與其四¶
鄙所抵其事覈其言詳閱覽黙識精㣲錯綜斯為至矣¶
德輿忝掖垣之屬承公話言盱衡屈指珠貫氷釋辱命¶
授簡書其大端輙罄斐然之辭用揚不朽之業時貞元¶
壬午歲夏四月謹序¶
<pb:KR4h0022_WYG_737-17b>¶
　　　李弈登科記序　　　　　　趙　傪¶
選士命官有國之大典察言考行先王之舊規古者命¶
於鄉而升於學俾大樂正論造士之秀者而升諸司馬¶
曰進士進士者謂可進而授之爵禄也然則前(一作/歴)代¶
選士其科不一洎聖(一作/既有)唐髙祖以神武静天下用文¶
教貞萬姓武德五年帝詔有司特以進士為選士之目¶
仍古道也自鄉升縣縣升州州升府皆歴試行藝秋㑹¶
貢於(一作/于)文昌咸達(一作/造)帝庭以光王國然後㑹羣后¶
<pb:KR4h0022_WYG_737-18a>¶
謁先師備牲牢奏金石尊儒教也若明試其業主張其¶
文覈能否於聽覽之間定取舍於筆削之下職在考功¶
郎後至𤣥宗開元二十五年重難其事更命春官小宗¶
伯主之而業文志學之士知勸矣於是獻藝輸能擅塲¶
中的者牓第掲出萬人觀之未浹旬而名達四方矣近¶
者佐使外藩司言中禁彈(一作/峩)冠憲府起草粉廊由此¶
與能十恒七八至於(一作/于)能登台階叅宻命者亦繁有¶
徒所謂選才授爵之髙科求士濫觴之捷徑也不其然¶
<pb:KR4h0022_WYG_737-18b>¶
歟粤自武德至乎貞元閱崔氏本記前後嗣續者在我¶
公為多焉顧惟寡昧獲與斯文因濡翰而為之序(一有/十字)¶
七年春三月丁亥序(一作/述)¶
　¶
　¶
　¶
　¶
　文苑英華巻七百三十七¶
