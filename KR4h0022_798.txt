# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:04.797560
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷七百九十八
<pb:KR4h0022_WYG_798-1a>¶
欽定四庫全書¶
　文苑英華卷七百九十八　宋　李昉等　編¶
　㕔壁記二¶
　尚書省¶
　　吏部尚書壁記一首　兵部尚書壁記一首¶
　　吏部郎中㕔壁記一首¶
　　吏部員外郎南曹㕔壁記一首¶
　　司門員外郎壁記一首¶
<pb:KR4h0022_WYG_798-1b>¶
　御史臺¶
　　御史大夫壁記一首¶
　　監祭使壁記一首¶
　　諸使兼御使中丞㕔壁記一首¶
　　尚書省¶
　　　吏部尚書壁記　　　　　　孫　逖¶
吏部尚書在周為太宰之職其建設徒屬敷陳事典則¶
周官備之矣秦滅古法始置尚書漢増其制創立選部¶
<pb:KR4h0022_WYG_798-2a>¶
故靈帝以梁鵠為選部尚書是矣魏改選部尚書為吏¶
部尚書自晉宋至於北齊皆因之宇文朝依周官置大¶
冢宰卿一人蓋其任也隋革周制復曰吏部尚書皇朝¶
龍朔二年改為司列太常伯咸亨元年復為吏部光宅¶
元年改為天官尚書神龍元年又為吏部尚書綜九流¶
之要為六官之長位尊任重實在于此自武徳已來多¶
以宰相兼領一彼一此更為出入才難不其然乎皇帝¶
在位(一有/宥)之二十二年缺其官選于衆乃命武都公自¶
<pb:KR4h0022_WYG_798-2b>¶
兵部尚書拜焉公地惟宗英才則人傑忠孝自律矜嚴¶
成憲式是軌度諒于衡石國之利也所及逺哉天監有¶
唐俾多吉士踐此位者四十八人嘉名已著於國史故¶
事宜存於臺閣繫以日月自得春秋之義記其代遷更¶
是公卿之表以備官學列為壁記焉¶
　　　兵部尚書壁記　　　　　　杜　頠¶
周官大司馬即今兵部尚書官屬掌邦國之政以九法¶
封國以九伐正邦以籍我畿以倡我牧𢎞有萬類阜成¶
<pb:KR4h0022_WYG_798-3a>¶
兆民訏謩戎馬之事密勿鈞衡之地自我唐受命迄于¶
今居夏官者衆焉或列於台階者蓋寡矣所以任必以¶
親以徳以勲以賢穆如清風翼我𤣥化率惟茲有典用¶
保乂有邦三十一年冬十二月詔工部尚書李公典之¶
政敷於時道濟於物優㳺學府蔚為詞宗以公族之英¶
受親賢之寄屬冡宰虚位官吏要才載委天衡是掌理¶
邦政東廵嵗夏四月皇帝將崇厥徳報厥功乃命再從¶
兄開府儀同三司持節朔方節度副大使兼禮部尚書¶
<pb:KR4h0022_WYG_798-3b>¶
上柱國信安郡王禕禮樂天付衣冠人秀忠以匡濟文¶
以經綸謀明道高功格化洽昭乃王度簡于帝心九命¶
可以見其賢四征可以觀其績鎮朔方以無名之討八¶
年而北虜平攻右堡以不陣之師一旬而戎狄服榆闗¶
之役用兵以竒故仗鉞而兵勝大河之戰戒軍以嚴故¶
坐帷而軍健建奉常之禮則神人恊上下和從夏卿之¶
政則萬國平六卿睦辦九州之國(一作/圖)知其姦宄同其¶
貫利掌六馬之物駕理以則講獻以時握五兵之要以¶
<pb:KR4h0022_WYG_798-4a>¶
辦功理以待軍事此九職司馬政之所統也王勤政以¶
和是以戎翰允輯振旅以蒐舍禽(周禮作/茇舍)以苖理治(周/禮)¶
(作治/兵)以獮大閲以狩此四田司馬教之所被也王敦教¶
以就禮是以祀典孔明初則以法示其令也終則以伐¶
則其徳也九功惟叙九叙惟歌是用陳既往之烈繫今¶
來之羙以書于壁¶
　　　吏部郎中㕔壁記　　　　　獨孤及¶
太㣲五帝星座後十五星曰郎位秦漢之君則而象之¶
<pb:KR4h0022_WYG_798-4b>¶
乃建郎中(集作/官)至魏世祖分尚書曹為六郎各六人今¶
之吏部魏之選曹也掌選舉銓覈以正公卿大夫士郡¶
吏之品位凡廢置之柄官府之序嵗終令天下郡縣㑹¶
計致事而郎官起草立議操而成之然後尚書受成於¶
郎中郎中之選非椘金百錬顔(集作/旋)弓六鈞弗與也故¶
居官者不由選曹郎而進罔以見其才之餘地亦猶刀¶
劒之刃未嘗屠大牛(集作刲/大軱)切大玉則雖曰我且必為¶
鏌鎁人猶疑之由其途而升驟必環周三臺翰飛兩掖¶
<pb:KR4h0022_WYG_798-5a>¶
登喉舌秉刀尺者什七八(集作/七文)諸曹郎莫敵也嵗在乙¶
巳河南賀若公用貞幹諒直實蒞厥任往嵗公為(集有/員字)¶
外郎也東曹朗然如得水鏡治餘杭也呉人熈熈若逢¶
陽春今也來思(集作/斯)八法在手操割成務彌綸舊章厥¶
(集作/悉)如初政嘗以前哲軌躅我之韋絃而武徳以來𪠘¶
署鼎新者數官曹易名者五若姓不表年不紀是廢徳¶
也將來何觀故謹而列之俾我曹之春秋存乎座右其¶
選部司列天官文部之目各因其所革時之先後冠於¶
<pb:KR4h0022_WYG_798-5b>¶
其首以為志云¶
　　　吏部員外郎南曹㕔壁記　　權徳輿¶
漢廷尚書郎辨章制度主文書起草之任東漢方冠以¶
曹名用諸曹功次超卓者轉遷選部魏晉已還其任䆮¶
劇國家紀律昭明官脩(文粹/作循)其方凡薦紳之倫未命為¶
大夫者滿嵗皆調於轂下啟事賦祿必先有司初上元¶
中天官趙郡李敬𤣥號為稱職以覆視官簿差次裁成¶
端本肇末不得不重(文粹作得/不重煩)乃請外郎一人顓南曹¶
<pb:KR4h0022_WYG_798-6a>¶
之任其後或詔同曹郎分主之或詔他曹郎權居之皆¶
難其才而慎斯(文粹/作其)舉也大抵膺是(二字集/作受)命者多士¶
必屬耳目焉以其公私(集本文/粹作是)能否之間(集作/問)不可遏¶
(集作/過)也以亊之委㑹吏之竒袤因縁詭故(或作/詐)中(或作/故)¶
若市道居之者通則闊畧守或深刻苟成績於是則翰¶
飛不暇登二掖賛六職得之夷易疾若傳置太原王仲¶
舒字𢎞中温毅㢘直清方敏實風槩資才邁乎群倫貞¶
元十年冬繇諸侯部從事賢良對策歴左右諫列議曹¶
<pb:KR4h0022_WYG_798-6b>¶
考功郎十八年實受斯命類能故也於是用心堅明忠¶
恕循理官業程品具舉尤違自絶然後以狀之成質於¶
冡宰小宰罷遣者不讟受禄者不誣恢恢然投其虚而¶
芒刃不頓君子以𢎞中之道為折中矣昔春秋書士糓¶
曰堪其亊也魯語曰署所以朝夕䖍君命也令因官署¶
而舉事任春秋丘明之志也至若龍朔咸亨改(闕/)之説¶
此皆不書¶
　　　司門員外郎壁記　　　　　前　人¶
<pb:KR4h0022_WYG_798-7a>¶
周官司門為司徒之屬今為司冦之屬貟外郎於周為¶
上士後數更其名至隋為承務郎武徳初定為今制秩¶
從六品上大凡自漢魏已還典曹理事雖時有汙崇官¶
有輕重或百職耗廢雜而多端而即位皦然未嘗有鹵¶
莾進越非其任者蓋宗公貴任多由此塗出所以儲時¶
(集作/明)才練官業必於是焉方今車書尉侯通道旁午而¶
斯任尤劇彭城仲子陵脩詞而筮仕説經有師道自博¶
士祠部郎稍遷于茲且以南輟(集作/轅)銓藻之勤乆次而¶
<pb:KR4h0022_WYG_798-7b>¶
後至脩性自牧闇然君子之道也况大雅之匪懈孔門¶
之政事古誼家法乆於講貫遵脩砥礪其可量邪至若¶
門闗出入之籍設險閑邪之義譏而不征守而不紊列¶
在令典(集作/書)端如貫珠故可畧於此仲侯以故志屋壁¶
之隙欲(集無/此字)壊磨滅使鄙夫書而補之貞元辛已嵗夏¶
六月記¶
　　御史臺¶
　　　御史大夫壁記　　　　　　李　華¶
<pb:KR4h0022_WYG_798-8a>¶
君以文明照臨百官官糾其邪職有(文集/作在)邦憲由京師¶
而端下國王化所繫不唯威刑御史夫夫其任也用捨¶
决於天心得失震於人聼舉直措枉果而不撓則公卿¶
屏氣道路生風率其屬以正于朝瞻我衣冠不仁者逺¶
苟異於是為君子羞政之雄雌與徳輕重故名公在位¶
天下仰頼焉秦官有御史大夫在漢為三公職副丞相¶
闕則大夫遷或名司空或復舊號史足徵也議大政必¶
下丞相御史其廷署古曰府近曰臺其衣冠章綬品秩¶
<pb:KR4h0022_WYG_798-8b>¶
所規載於甲令聖朝臣唐虞高尚之賢内周漢不賔之¶
俗登人於五福薦樂於九歌帝徳廣運而瑞草生天威¶
震動而神羊至故柱石骨鯾之老更拜焉距義寧至先¶
天登宰相者十二(或作/一十)人以本官叅政事者十三人故¶
相任者四人藉威聲以稜檄外按戎律者八人官或改¶
稱大司憲臺或分為左右肅政罷置不恒從所宜也開¶
元天寳中刑措不用元元休息由是務簡益重地清彌¶
尊任難其人多舉勲徳至宰輔者四人宰輔兼者二人¶
<pb:KR4h0022_WYG_798-9a>¶
故相任者一人兼節度者九人異姓封王者二人尊號¶
加孝徳之明年樂成公自尚書左丞兼文部遷崇徳也¶
昭融禮經嗣續文雅張仲孝友山甫將明風度可以師¶
長人倫動靜可以訓齊天下喬岳鎮定嘉量平均心為¶
百行之宗體備四時之氣雅有之曰文武吉甫萬邦為¶
憲樂成有焉至若教行於無訟之前慮辨於未萌之始¶
未萌而慮則求煩不獲無訟而教則何用不臧寛細瑕¶
為大體復故事為新政小人畏法君子夷心無隠情於¶
<pb:KR4h0022_WYG_798-9b>¶
國家無愧辭於神道堂堂乎大雅之素也初㕔壁列先¶
政之名記而不叙公以為艱難之選將俟俊(粹/後)人謂華¶
嘗備屬僚或知故實授簡之恩至屬詞之藝寡無以允¶
副非常之待所報者直質而少文天寳十四年六月十¶
四日記¶
　　　御史中丞壁記　　　　　　前　人¶
皇帝受天明命埀五十年大道成俗黎民於變百官設¶
而無事三辟存而不論振古未然也猶以為成嵗資於¶
<pb:KR4h0022_WYG_798-10a>¶
降霜律人本於持憲憲司之拜尤覈名實王猷其逺乎¶
夫察風俗平寃滯踣邪佞延俊(一作/睃)賢云誰司之職惟¶
御史亞長曰中丞二大夫以領其屬士丐為伯㳺之佐¶
司馬乃令尹之偏古之制也漢儀大夫副丞相以備其¶
闕叅惟國綱鮮臨府事故中丞專焉意者殄兇人之豪¶
扶(一作/挾)君子之道各行其志無所牽束行止與大臣絶¶
位指顧則周行振聳政體宜之晉宋元魏以還無御史¶
大夫由是中丞威望愈尊禮有加等如火烈烈如霜肅¶
<pb:KR4h0022_WYG_798-10b>¶
殺不可犯也屬時清無獄朝尚寛政行葦忠厚王化根¶
源周室仁及草木而愷悌流乎頌聲漢文雅(一無/雅字)好黃¶
老而公卿恥言人過舉盛徳而儀刑著矣焉用察察闕¶
闕以恟主人哉欲以此道行於軍旅故東西幕府皆兼¶
大夫餘軍多假憲司之號聖皇之志也天寳中君臣於¶
道徳之間又新其化(一作/他非)以尚書左丞張公為大夫少¶
府大卿庾公為中丞天下翕然名教知勸大夫睦中丞¶
也羽翮得清風之助中丞奉大夫也律吕本黄鍾之宫¶
<pb:KR4h0022_WYG_798-11a>¶
耆儒碩老罕云遇此盛矣公中和備體沉潜經徳易直¶
且武温文而清遵王路以整多方由夫身而貞百度此¶
外盡余事也古之制記者先諸徳而後諸事至若命官¶
之始省復之代名號冠緌之差禄秩位員之數辭尚體¶
要况皆知之今不書省文也華昧學淺藝承命維谷(一/作)¶
(俗/非)羣言之首非所克堪然故吏(一作/史)也勉以酧徳天寳¶
十四年九月十日記¶
　　　監祭使壁記　凡制(依本作/制九)　栁宗元¶
<pb:KR4h0022_WYG_798-11b>¶
禮檀弓曰祭禮與其敬不足而禮有餘也不若禮不足¶
而敬有餘也是必禮與敬皆足而後祭之義行焉周禮¶
祭僕視祭祀有司百官之戒且誅其不敬者漢以侍御¶
史監祠唐開元禮凡大祠若干中祠若干咸以御史監¶
祠(蜀本/作視)祠官有不如儀者以聞其刻印移書則曰監祭¶
使寳應中尢異其禮更號祠祭使俄復其初又凡制供¶
祠之吏雖當齋戒得以抶(集作/决)罰由是禮與敬無不足¶
者聖人之於祭祀非必神之也蓋亦附之教焉事於天¶
<pb:KR4h0022_WYG_798-12a>¶
地(文粹有/者字)示有尊也不肅則無以教敬事於宗廟(文粹/有者)¶
(字/)示廣孝也不肅則無以教愛事於有功烈者是報徳¶
也不肅則無以勸善凡肅之道自法制始奉法守制由¶
御史出者也故將有亊焉則祠部上其日吏部上其官¶
奉制書以來告然後頒于有司以謹百事太常脩其禮¶
光祿合其物百工之役先一日咸至於祠而考閲焉御¶
史㑹公卿有司執簡而臨之故其粢盛牲牢酒禮菜果¶
之饌必實于庖厨鍾皷笙竽瑟琴戞擊之樂簨簴綴兆¶
<pb:KR4h0022_WYG_798-12b>¶
之數必具於庭内樽彛罍洗爼豆醆&KR1356;之噐必㓗于壇¶
堂之上奉奠之士賛禮之童樂工舞師洎執役而衞者¶
咸列數其實(一作成列/若其貫)設箠朴于堂下以作官刑而群¶
吏莫敢不備物羅奏牘于几上以嚴天憲而衆官莫敢¶
不盡誠而祭之日先升立於西階之上以待卒事其禮¶
之周旋樂之節奏必周知之退而視其燔燎瘞埋終之¶
以敬也居常則飾四方祀貢之物以時登于王府服噐¶
之脩具祠宇之繕理牛羊毛滌之節三宫御廪之實畢¶
<pb:KR4h0022_WYG_798-13a>¶
備而聽命焉舊以監察御史之(文粹無/之字)長居是職貞元¶
九年十二月御史多闕余班在三人之下進而領焉明¶
年中山劉禹錫始復舊制由禮與敬以臨其人而官事¶
益理制令有不宜于時者必復于上革而正之於是始¶
為記求於(文無於/粹字)簿書得為是職者若干人書焉¶
　　　諸使兼御史中丞㕔壁記¶
古者交政(一作/脩)於四方謂之使今之制受命臨戎職(一/有)¶
(而/字)無所統屬者亦謂之使凡使之號蓋專焉而行其道¶
<pb:KR4h0022_WYG_798-13b>¶
者也開元以來其制愈重故取御史之名(一作/循)而加焉¶
至於今若干年其兼(一有御/史二字)中丞者若干人其使絶域¶
統兵戎按州部專貨食而柔逺人固王畧齊風俗和闗¶
石其大者戡復于内拓定于外皆得以壯其威張其聲¶
其用逺矣(一作威聲用/張壯其道矣)假是名(一作/官)以蒞厥職而尊嚴¶
若是况乎㧾憲度於朝端樹風聲於天下(一作于/闕下)其所¶
以翼于(一作/於)君正于(一作/於)人者尤可以知也武公以厚¶
徳在位甚宜其官視其署有記諸使兼御史中丞者而¶
<pb:KR4h0022_WYG_798-14a>¶
多闕漏於是求其故於詔制(一作/制詔)而又質於史氏増益¶
備具遂命其屬書之且曰由其號而觀其實後之居於¶
斯者有以敬于事¶
　¶
　¶
　¶
　¶
　¶
<pb:KR4h0022_WYG_798-14b>¶
　¶
　¶
　¶
　¶
　¶
　¶
　¶
　文苑英華巻七百九十八¶
