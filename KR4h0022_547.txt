# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:54.090032
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷五百四十八
<pb:KR4h0022_WYG_547-1a>¶
欽定四庫全書¶
　文苑英華卷五百四十八　宋　李昉等　編¶
　易卜疾病占相妖言巫夣門二十三道¶
　易卜¶
　　易道判六道　　　　北斗龜判一道¶
　　釁龜判一道　　　　居蔡判一道¶
　　家貧致墨判一道　　𤣥衣判一道¶
　　讀衛生經判一道　　死生付天判一道¶
<pb:KR4h0022_WYG_547-1b>¶
　疾病¶
　　疾病判一道　　　　　卧大夫簀判一道¶
　　折指判一道¶
　占相妖言¶
　　占相判一道　　　　　妖言判一道¶
　巫¶
　　巫恒判一道　　　　　巫祠秦中判一道¶
　夣¶
<pb:KR4h0022_WYG_547-2a>¶
　　夣氷下人語判一道　　夣殿上有禾判一道¶
　　夣處女皷琴判一道¶
　　易卜¶
　　　易道判¶
甲居重澤介疾有喜遂存乎辭或告其妄干他事初不¶
量甲云剛德閑邪何往不利¶
　　　對¶
乾坤既列易行其中六九斯重爻見乎外有同功而異¶
<pb:KR4h0022_WYG_547-2b>¶
位亦原始而要終惟彼甲也乃居重澤當周公之述聖¶
義存乎詞及尼父之窮微意筌於象然則上下合應利¶
殊攸適剛柔立體位或非居是以同心暫間遄當介疾¶
之失和光使終(一作和/兊終從)聿成勿藥之喜以干事而告未¶
曰知章以量力而言何哉懵識况乎形自然之變含不¶
測之神古皓首而難明今丹筆而爰(一作/奚)定舍而勿問¶
愚謂合冝¶
　　　同前¶
<pb:KR4h0022_WYG_547-3a>¶
甲惕號暮夜有戎勿恤中軍按逗撓爲咎將議明罰甲¶
訴初往不勝今得中道¶
　　　對¶
三才孕育六位時成藏往闡幽鈎深致逺用明失得之¶
報是興易簡之能甲亦何爲形諸卦兆居悔吝之地處¶
動静之中乍行乍藏或進或退初往不勝故惕懼而號¶
呼終歸得中則有戎而勿恤實元亨之利往乃爻象之¶
情言中宜按論憑何議擬括囊已是无咎逗撓寧宜有¶
<pb:KR4h0022_WYG_547-3b>¶
刑¶
　　　同前¶
丁即次得童僕乙於處得資斧在旅之時所得各别未¶
知孰是¶
　　　對¶
聖人作易窮理盡性君子明道體微知章發揮於剛柔¶
而生爻觀變於隂陽而立卦用存悔吝之介式崇簡易¶
之源既致逺以鈎深亦仰觀而俯察相惟丁乙俱形卦¶
<pb:KR4h0022_WYG_547-4a>¶
兆匪以䝉而養正諒在旅而多虞異乎先笑後號豈曰¶
大來小往得諸童僕知爾躬以無尤獲其資斧識我心¶
之不快考即次而知是驗於處而覺非稽周家之文休¶
咎斯在閲旅人之卦得失可明請探六畫之㫖以取一¶
言而蔽¶
　　　同前¶
乙入於幽谷三嵗不覿郡吏詰之稱澤無水以致命遂¶
志¶
<pb:KR4h0022_WYG_547-4b>¶
　　　對¶
易之爲書觧類成象因涸澤之爲體致幽谷之深潛君¶
子是以養䝉晦明致命遂志豈隕穫於所遇將考槃而¶
自得金車欲駕來尚虛徐朱紱方亨猶多臲卼龍蟠所¶
以致用蠖屈豈不求伸十年反常志或斯在三嵗不覿¶
吏亦何非苟用(一作/罔)有違可以無詰¶
　　　同前¶
丙虞吉有他不燕或謂繫心於一云義及豚魚志不可¶
<pb:KR4h0022_WYG_547-5a>¶
變¶
　　　對¶
行克有孚義形於色可爲已干櫓將措身波流敢昧斯¶
言不知其可丙學乎前訓從事於兹知通幽洞微設卦¶
觀象敬慎不敗利用爲恒動協中庸德均上善獲此專¶
吉莫知其他同夏翟之姿難儔耿介比寒松之節但覩¶
青冥非無所守其不可變語稱近義敢匪聞諸易著盈¶
缶死而後已豈荀息之受托終不食言何周勃之爲臣¶
<pb:KR4h0022_WYG_547-5b>¶
取於木訥所以繫心於一存忠篤而不䘮執志無二賤¶
華羙之外揚及於豚魚應彼鳴鶴或者所謂於何其臻¶
且誰譽誰毁寧當盡好所以所安寔宜必察誠知言者¶
不中無問吉人寡辭¶
　　　同前¶
丙之宋得坤乾丁告違禁丙不伏¶
　　　對¶
丙德行純懿道術通明齒迹堯封鬷邁宋國探微研奥¶
<pb:KR4h0022_WYG_547-6a>¶
鈎深致逺思尚長之薄遊每敷損益同孔丘之志事載¶
演坤乾丁性直狹中竒(疑/)能劉(疑/)善類膚受之讒愬異¶
皮裏之春秋發言盈庭誰執其咎今動作非妄隄防未¶
渝心儻偶於木人罪庻寛於艾&KR1302;¶
　　　北斗龜判¶
得甲畜北斗龜財物歸之遂至萬千或告違禁詞云名¶
在八龜¶
　　　對¶
<pb:KR4h0022_WYG_547-6b>¶
財無苟得義不厭取若奉業以往積而無(一作/向)傷或非¶
道以行動且爲害於稽爾甲爰契我龜已見負圗不獨¶
七星之號空嗟入夢詎終千載之期是諸侯之寳念彼¶
當畜非宗伯之屬其誰敢私豈伊匪人妄致諸櫝迹罔¶
厠於主守家用保於神靈徵以從長占八九之數窮於¶
旣厭收千萬之盈兹乃多藏且不預於官事靡當知禁¶
亦可畏於人言必曰職我之由守而勿失名可覆視余¶
無爾刑¶
<pb:KR4h0022_WYG_547-7a>¶
　　　釁龜判¶
甲釁龜不辨名物將罪之云且釁而後辨¶
　　　對¶
有龜之德徴神爲用禀靈千嵗遊質於芳蓮納錫九江¶
彰名於禮物取其象事知變占事知來然以寓莊周之¶
談時聞曳尾挂豫且之網寧知刳骨緬懐於甲時惟卜¶
人將言釁龜以考其象理宜别諸名物定乎吉凶俾春¶
夏以宜左右必順有紊於制實惟伊何欲寘戾焉事可¶
<pb:KR4h0022_WYG_547-7b>¶
訊者何則取十朋而分睨弇乃先釁以爲尤參五行以¶
觀兆數雖後辨而未失覆其兩端願言一問¶
　　　居蔡判¶
得甲居蔡曰(一作/目)寳人告以爲僭不可入官訴云僂句¶
不余欺是以寳之¶
　　　對¶
魯道浸微守臣䘮職眷兹臧氏代稱冡卿方搆禍於家¶
門始有誣於内子問則以黙察而愈欺理異斬關之爲¶
<pb:KR4h0022_WYG_547-8a>¶
跡同據邑之請三年一兆旣徒稽於大蔡始僭終吉彼¶
何幸於纎人故帝舜格言惟先蔽志宣尼垂範數而爲¶
黷則知禍福無門通塞無數焉有性命之理存乎卜祝¶
之間若廢興之道適然是善惡之徴一貫人與僭而不¶
入因君子之明刑¶
　　　家貧致墨判¶
易人家貧致墨以自給科惰農¶
　　　對¶
<pb:KR4h0022_WYG_547-8b>¶
藏徃知來道髙三聖内貞外悔名重九經所以大决狐¶
疑先定人志焉得捨其三易紊彼六官賜帛無聞仰滑¶
稽而慙妙致墨多中知僂句之不欺覺筮短而龜長遽¶
變常而易業雖百錢取給有慕君平而四體不勤孰爲¶
夫子智有所逹鑽祀骨而觀貞神則何施抵凝脂而獲¶
戾且以業爲兼善才貴多能端䇿拂龜罪不加於詹尹¶
收罟解網刑請寛於易人¶
　　　𤣥衣判¶
<pb:KR4h0022_WYG_547-9a>¶
季冬命𤣥衣督䕶貞來嵗之慶菙人作而揚火以非青¶
純而不致墨執法告闕於太常訴云主巾笥者之過¶
　　　對¶
道月戒期周乎四海(一作/象)卜年貽慶稽彼十朋菙人職¶
在巫咸用方心而考吉材均季主負(一作/均)圗背而知來¶
拂此𤣥衣異夫青純有殊命寳何能致墨執法以簮筆¶
彈珠且問九江之錫主司以巾笥藏骨莫辨千年所留¶
旣虧玉兆之獻須抵金科之罰徒爲薄訴誰之過歟¶
<pb:KR4h0022_WYG_547-9b>¶
　　　讀衛生經判¶
甲讀衛生經而知吉凶乙告違勅法司科擅卜禁刑¶
　　　對¶
圗緯垂文龜蓍著象聖人操洞微之柄逹者究索隱之¶
端故知盡性窮理惟賢與聖是以魏稱管輅晉有景純¶
卦成而洞曉吉凶繇發而潛知倚伏此皆竒才出於天¶
骨逺識符於自然爰逮凡人不甘(一作/干)其議所以時忌¶
惑衆勅設禁刑甲雖沉思緯象遊精數術名止齊於庻¶
<pb:KR4h0022_WYG_547-10a>¶
品道豈同於古人冒違勅之明文自貽伊戚挂繩非之¶
峻筆何所逃刑然慮或告不真法湏更審請窮兩造方¶
定片言¶
　　　死生付天判¶
得丙請與丁卜丁云死生付天不付君也遂不卜或非¶
之¶
　　　對　　　　　　　　　　　白居易¶
聖人建易雖用稽疑君子樂天固宜知命苟吉凶之罔¶
<pb:KR4h0022_WYG_547-10b>¶
僭何中否之足詢丁執心不回出言有中爾考前知之¶
兆誠足决疑吾從(一作/我徴)昆命之文必先蔽志以爲禍福¶
由已休咎則繫於慎行生死付天脩短乃存乎隂隲當¶
脫身於木鴈寧問命於蓍龜言旣中倫理亦窮性况詹¶
尹釋䇿有問焉知鬬㢘立言不疑何卜不從握粟是謂¶
忘筌¶
　　疾病¶
　　　疾病判¶
<pb:KR4h0022_WYG_547-11a>¶
得甲爲郡守賜告養病而出界歸家法司科罪甲不伏¶
　　　對¶
四嶽咨命九土司牧功共理於伏熊期得賢於建隼淮¶
陽卧理聞汲黯之政譽渤海行歌羙龔公之化洽甲官¶
忝列郡未著能名庭無致仕之蘭院少延年之菊漳濵¶
卧疾雖比於古人潁川流譽何靦顔於今吏膏肓所及¶
知藥石之無施肝膽俱披果祈求而有遂賜告養疾宜¶
輟務於公庭出境而行何慢官於私第斷非斥吏欽漢¶
<pb:KR4h0022_WYG_547-11b>¶
相之髙風才不逮人招施禄之遄謗予告賜告義理懸¶
殊應爲不爲自貽諸咎不敬之罰曷所逃刑¶
　　　卧大夫簀判¶
甲寢卧大夫簀執燭者請易竟不改而卒¶
　　　對¶
喜怒不時患生腠理營衛失度疾起膏肓是以長卿文¶
園空傳封禪之草劉楨漳浦亟聞埋玉之悲人誰不亡¶
道貴從正身苟正矣哀亦何傷且衛臣不禄猶陳尸諫¶
<pb:KR4h0022_WYG_547-12a>¶
楚尹屬纊城郢爲謀春秋書之用旌厥善况銀燭晶晃¶
以流照華簀輝煥以潛鋪旣不率於典常法宜加於僭¶
擬必因國君之賜有孚曽氏之詢過也非文童子何識¶
　　　折指判¶
甲縁木損折枝指謂三疾數足官不許事¶
　　　對¶
甲禀氣陶形偶華胥之代輕軀弱質謝都盧之人不能¶
鑿井耕田翻乃奔林縁木損其枝指盖是懸疣雖折一¶
<pb:KR4h0022_WYG_547-12b>¶
枝幸祛數外之累即圗三疾便爲非分之求理不可依¶
宜從告免¶
　　占相妖言¶
　　　占相判¶
甲告乙左手有文直逹中指丁爲占若過横節貴不可¶
論乙遂挑徹血流彈壁乃作公字¶
　　　對¶
命理多途幽明罕測甲惟愚品丁也狂夫慿仲子之有¶
<pb:KR4h0022_WYG_547-13a>¶
文相士行之當貴虛論骨象謬定吉凶豈識李固之龜¶
文莫辨條侯之縱理聖人不相抑有前聞鄙夫何爲則¶
預於此¶
　　　妖言判¶
王遇於鄉閭妖言村人告事¶
　　　對¶
王遇禀性不臧立身非謹官雖登於一命慮猶闕於三¶
緘不忍口闕坐彰言玷妖詞妄作雖未惑於平人正罪¶
<pb:KR4h0022_WYG_547-13b>¶
應論事可繩於峻典定刑名於木吏應入流條量减贖¶
於金科合從徒坐¶
　　巫¶
　　　巫恒判¶
巫恒堂贈鄉人反接置於廣桞¶
　　　對¶
惟彼巫恒志探幽&KR0296;以爲堦儺有禮堂贈無方式從招¶
梗之義自得禳禬之術鄉人悟不知之毁迷獨見之明¶
<pb:KR4h0022_WYG_547-14a>¶
恃衆生威率情含怒同舞陽之從代鎮已能反接異季¶
布之適朱家翻爲置桞處之刑典豈待邦成請從片折¶
之詞以白違行之訟¶
　　　巫祠秦中判¶
南山有巫每祠秦中輙用王禮所由不禁御史詰之詞¶
云恐爲厲也¶
　　　對¶
神祠所置祭享有由苟非國章無列祀典是以分巫覡¶
<pb:KR4h0022_WYG_547-14b>¶
之職審鬼神之狀恐伯有之爲厲矜胡亥之乏祀小大¶
從時輕重不越明無夭昏之患幽得慿依之方生旣殊¶
於庻人死何廢於王禮謂執憲之徒詰宜所由之不禁¶
　　夣¶
　　　夣氷下人語判¶
得甲爲人作媒云夣立氷上與氷下人語當仲春成婚¶
乙告甲誑惑¶
　　　對¶
<pb:KR4h0022_WYG_547-15a>¶
甲以判合爲資行媒是務瞻言匪斧有類因針爰求六¶
夣之徴告以三星之㑹微波可託豈脉脉於輕氷仙漢¶
難攀尚盈盈於一水將同竹鳯之驗有符芻狗之言乙¶
以至人所無告其狂惑必人同趙壹術等周宣王濬懸¶
刀不聞加罪孔丘曳杖未蹈深&KR1477;¶
　　　夣殿上有禾判¶
乙夣太極殿上有禾三穗跳而取之得中穗其友賀云¶
中台之象人告其妖¶
<pb:KR4h0022_WYG_547-15b>¶
　　　對¶
執古以道格人其經捨而或踰動則奚軌乙位居堯岳¶
名列漢藩擁百姓(一作/成)之寄乘六龍之吉朱門雄雄虛¶
受冠盖翠樓奕奕傍注煙霄同唐叔之得禾身居大殿¶
異張華之博物忽踐中台覺後成空頼功曹之來賀失¶
而復得允蔡茂之髙班夫何妖哉古則有矣告人無識¶
其若是乎¶
　　　夣處女皷琴判¶
<pb:KR4h0022_WYG_547-16a>¶
乙封侯嘗夣見處女皷琴而歌曰美人熒熒顔若苕之¶
華後遂納國人姓爲内子御史劾其僭訴(一作/舞)云夣應¶
也¶
　　　對¶
國以定封邑惟利建社稷是衛邦畿以藩乙將度以土¶
圭設其苑序式遵厥度宜立其家鳯凰之兆未期桃李¶
之妖將至剛柔自應精爽潛通吉以有祥將(一作/符)表神¶
來之兆庻乎無亂理齊藏往之感位在通侯夢兹處女¶
<pb:KR4h0022_WYG_547-16b>¶
横角枕而就寢見皷琴而作歌熒熒之詞聞彼魂交之¶
日夭夭之質覩兹形開之時六夣之驗若存八徴之候¶
如㑹納爲内子誠類小君稱僭欲繩未通平典¶
　¶
　¶
　¶
　¶
　文苑英華卷五百四十八¶
