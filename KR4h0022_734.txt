# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:01.861131
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷七百三十四
<pb:KR4h0022_WYG_734-1a>¶
欽定四庫全書¶
　文苑英華卷七百三十四　宋　李昉等　編¶
　贈¶
　　贈陳八秀才赴舉序一首¶
　　贈復州崔使君序一首　贈孫生序一首¶
　别¶
　　秋晩入洛於畢公宅别道王宴序一首¶
　　别盧主簿序一首¶
<pb:KR4h0022_WYG_734-1b>¶
　　春夜桑泉别少府序一首¶
　　秋夜於綿州羣官席别薛昇華序一首¶
　　還冀州别洛下知己序一首¶
　　别李八騎曹序一首¶
　　夏初别宋三少府之豐城序一首¶
　　别冀侍御崔司議序一首¶
　　别中嶽二三眞人序一首¶
　　别韋侍御使蜀序一首　禹廟别韋士曹序一首¶
<pb:KR4h0022_WYG_734-2a>¶
　　卧病舟中相里范二侍御先行贈别序一首¶
　　别韓方源序一首　　　别王佐卿序一首¶
　　别崔曼序一首¶
　　贈¶
　　　贈(集作/送)陳八秀才赴舉序　　歐陽詹¶
諸侯歲貢俊秀(集作/才)於天子故陳侯今年有觀光之舉¶
白露肅物青天始髙雲迥鴻磐(集作/盤)言遵永途吾觀夫¶
雄心銳志將領能事則夷山堙谷不盡其心力何東堂¶
<pb:KR4h0022_WYG_734-2b>¶
一枝南荆一片足塵土(集無/土字)其慮耶勉哉陳侯有其才¶
奏其試知有成矣¶
　　　贈復州崔使君序　　　　　韓　愈¶
有地數百里趨走之吏自長史司馬以下數十人其禄¶
足以仁其三族及其朋友故舊樂其(集作/乎)心則一境之¶
人喜不樂乎心則一境之人懼大丈夫官至刺史亦榮¶
矣雖然幽逺之小民其足跡未嘗至城邑茍有不得其¶
所能自直於鄉里之吏者鮮矣况能自辨(蜀本作/辯下同)於縣¶
<pb:KR4h0022_WYG_734-3a>¶
吏乎能自辨於縣吏者鮮矣况自辨於刺史之庭乎由¶
是刺史有所不聞小民有所不宣賦有常而民産無恒¶
水旱疫癘(集作/癘疫)之不期民之豐約懸於州縣(二字杭/本作前)縣¶
令不以言連帥不以信民就窮而歛愈急吾見刺史之¶
難爲也崔君爲復州其連帥則于公愈以爲崔公(集作/君)¶
之仁足以蘇復人于公之賢足以庸崔君有刺史之榮¶
而無其難爲者將在於此乎愈嘗辱于公之知而舊逰¶
于崔君慶復人之將蒙其休澤也於是乎言¶
<pb:KR4h0022_WYG_734-3b>¶
　　　贈(集作/送)孫生序　　　　　　皇甫湜¶
浮圖之法入中國六百年天下胥而化其所崇奉乃公¶
卿大夫野益荒人益饑教益頽天下將無而始渾然自¶
上下安之若性命固然也孫生天與之覺獨曉然於厚¶
夜聦然於大醉發憤著書攻而指斥之其詞委備痛入¶
肝血乃忘力之不足以死爲斷庶幾萬一悟主救人者¶
嗚呼不得古人而與之必也生乎遂(集作/道非)除肉刑一女¶
言也能移髙山一翁願也彼髠褐雖翳地其無足憂乎¶
<pb:KR4h0022_WYG_734-4a>¶
西江之涯値生盡出其說以爲贄(集作/摯)而見余余既悲¶
異之乃約其言¶
　　别¶
　　　秋晩入洛於畢公宅别道王宴序　王　勃¶
下官才不曠俗寵(一作/識)不動時充皇(一作/帝)王之萬姓預¶
乾坤之一物早師周禮偶愛儒(一作/愛神)宗晩讀老莊動諧¶
眞性進非干物自疎(一作/跡)朝市之機退不邀榮誰識王¶
侯之貴散琴樽於北阜喜耕鑿於東陂野老披荷暫辭¶
<pb:KR4h0022_WYG_734-4b>¶
幽澗山人賣藥忽至神州驚帝室之威靈偉皇居之壯¶
麗朝逰魏闕見軒冕於南宫暮宿靈臺聞絃歌於北里¶
交情獨放己厭人間野性時違(一作/馴)少留都下道王以¶
天孫之重分曲阜之新基畢公以帝室之華擁平陽之¶
舊舘迹塵鐘鼎思在江湖居榮命於中朝接風期於下¶
走緑縢朱紱且混以蘿裳列榭崇軒坐均於蓬户賔主¶
由其莫辨語黙於是同歸終大王之樂善備將軍之揖¶
客是日也雲繁雨驟氣爽風馳髙秋九月王畿千里髙¶
<pb:KR4h0022_WYG_734-5a>¶
扄向術似元禮之龍門甲第臨衢有當時之驛騎英王¶
入座牢醴(一作/醋酒)還陳髙士臨筵樵蘇不㸑是非雙遣自¶
然天地之間榮賤兩忘何必山林之下𤣥談清論泉石¶
縱横雄筆壯詞煙霞照灼既而神馳象外宴洽寰中白¶
露下而南亭虚蒼烟生而北林晩鶢鶋始望不及牲牢¶
麋鹿長懐非忘林藪先生負局倦城市之塵埃逰子横¶
琴憶汀洲之杜若况乎迹不皆遂時不冄來屬宸駕之¶
方旋値羣公之畢從洛城風景此㑹無期戚里(一作/維嶺)笙¶
<pb:KR4h0022_WYG_734-5b>¶
竽浮驩昜盡仰雲霞而道意捨塵事而論心夏仲御之¶
浮舟願乘春水張季鷹之命駕思動秋風䇿藜杖而非¶
遥勅(一作/整)柴車之有日青溪數曲幽人長徃白雲萬里¶
帝鄉難見安貞抱朴已丼心於下走全忠履道是所望¶
於羣公倘心迹克諧去留咸遂廟堂多暇返身滄海之¶
隅軒冕所辭廻首箕山之路尋赤松而見及泛黄菊以¶
相從雖源水桃花時時失路而幽山桂樹往往逢人庶¶
公子之來逰幸王孫之畢至茅君待客自有金壇王烈¶
<pb:KR4h0022_WYG_734-6a>¶
迎賔還開石架惟恐一邱風月侣山水而忘年三徑蓬¶
蒿待公卿之來日對光陽之易晩惜雲霧之難披羣公¶
鄴縣鳬飛入朝廷而不出下走遼川鶴去謝城闕而依¶
然敢抒重襟爰踈短引式命離前之筆希存别後之資¶
凡我故人其辭云爾¶
　　　别盧主簿序　　　　　　　前　人¶
林慮主簿清靈士也逹于藝明乎道詮柱下之理駁河¶
上之義撮其綱統成其卷軸吾儕服其精博時議稱其¶
<pb:KR4h0022_WYG_734-6b>¶
典要可謂賢人師古(一作/古言)老氏不死矣夫靈芝既秀蘭¶
蕙同薰仙鳳于飛鵷鸞舞翼何則物類之相感也况乎¶
同得此義目擊道存此僕所以望風投欵披襟請益展¶
轉於寤寐殷勤于左右詩不云乎中心藏之何日忘之¶
然變動之不居乃聚散之恒理琴樽暫離(一作/㑹)山川有¶
别惟髙明之捧檄屬吾人之解帶王事靡盬良時易失¶
盍陳雅志各叙幽懐人賦一言同疏四韻云爾¶
　　　春夜桑泉别少府序　　　　前　人¶
<pb:KR4h0022_WYG_734-7a>¶
下官以窮途萬里動脂轄以長驅王公以傾餞百壺别¶
芳筵而促興是以青陽半序明月中宵離亭擁花草之¶
芳别舘積琴歌之思去留歡盡動息悲來惜投分之幾¶
何恨知音之忽間他鄉握手自傷關塞之春異縣分襟¶
意切悽惶之路既而星河漸落煙霧仍開髙林静而霜¶
鳥飛長路曉而征驂動含情不拜空佇聽於南昌揮涕¶
無言請投文於西候因探一字四韻成篇¶
　　　秋夜於綿州羣官席别薛昇華序¶
<pb:KR4h0022_WYG_734-7b>¶
夫神明所貴者道也天地所寶者才也故雖隂陽同功¶
宇宙勠力山川崩騰以作氣星象磊落以降精終不能¶
五百年而生兩賢也故曰才難不其然乎今之羣公並¶
受竒彩各仗異氣或江海其量或林泉其識或簮裾其¶
跡或雲漢其志不可雙得也今並集此矣豈英靈之道¶
長而造化之功倍乎然僕之區區常以為人之百年猶¶
如一瞬非不知風月不足懐也琴樽不足戀也事有切¶
而未能忘情有深而未能遣故僕射羣公相知非不深¶
<pb:KR4h0022_WYG_734-8a>¶
也相期(一作/愛)非不厚也然義有四海之重而無同方之¶
感分有一面之深而非累葉之契故與夫昇華者其異¶
乎嗟乎積潘楊之逺好同河汾之靈液目置良友相依¶
窮路是月秋也于時夕也他鄉怨而白露寒故人去而¶
青山逈不其悲乎盍各賦詩云爾¶
　　　還冀州别洛下知己序¶
東西南北丘也何從寒暑隂陽時哉不與河陽古樹無¶
復殘花合浦寒煙空驚墜葉王生賣藥(一作/畨)入天子之¶
<pb:KR4h0022_WYG_734-8b>¶
中都夏統乘舟屬羣公之大㑹風煙匝地車馬如龍鐘¶
鼔沸天美人似玉芳筵交映旁徼(一作/徴)豹象之胎華饌¶
重開直報(疑/)蛟龍之髓季鷹之思吳命駕果為秋風伯¶
鸞之適越登山以求渌水辭故友謝時人登鄂坂而紆¶
廻入邙山而北走何年風月三山滄海之春何處風花¶
一曲青溪之路賔鴻逐暖孤飛萬里之中仙鶴隨雲(一/作)¶
(書/)直去千年之後悲夫光隂難再子卿殷勤於少卿風¶
景不殊趙北相望於洛北鴛鴦雅什俱為贈别之資鸚¶
<pb:KR4h0022_WYG_734-9a>¶
鵡竒杯共盡忘憂之酒¶
　　　别李八騎曹序　　　　　　駱賔王¶
夫人生百齡促膝是忘言之契丈夫四海交頥非贈别¶
之資然而想山川之遽遥送歸將逺惜歲華之不待行¶
樂無時是用輟征驂以少留敞離亭之(集作/而)多暇山芳¶
襲吹坐疑蘭室之中水樹含春宛似楓江之上加以御¶
溝新溜近入離絃賔舘餘花遥催别酒既而榮波東注¶
㶚岸南登緑蟻空(集作/傾)而髙宴終金烏落而離言促雖¶
<pb:KR4h0022_WYG_734-9b>¶
相思有贈終結想於華滋而素賞無暌盍申情於麗藻¶
人為四韻各賦一言¶
　　　夏初别宋三少府之豐城序　前　人¶
&KR0034;然銷䰟者豈非生離之恨歟况帝里天津槐衢分黒¶
龍之水巴陵地道楓江遥(集作/連)白馬之門親友俳徊締¶
歡言於促膝故人樽酒掩離涕於交頥于時晩吹吟桐¶
疑奏離别之曲輕秋入麥(一作/夜)似驚摇落之情白日將¶
頽青山行暮想姑蘇之地夕露霑衣望吳㑹之郊斷雲¶
<pb:KR4h0022_WYG_734-10a>¶
(集作/風)飄蓋嗟乎岐路是他鄉之恨溝水非明日之歡雖¶
(集無/此字)玉斗臨吳太阿之氣可識金陵背楚小山之路行¶
遥盍各賦詩式昭離緒云爾(集無此/二字)¶
　　　别冀侍御崔司議序　　　　陳子昻¶
朝廷歡娛山林幽晦(集作/毒)思魏闕䰟已九飛飲岷江情¶
復三樂進不忘匡救於國退不慙無聞(集作/悶)在林冀侍¶
御崔司議至公至平許我以語黙於是矣夫逹則以公¶
濟天下窮則以大道理身嗟乎子昻豈敢負古人哉蜀¶
<pb:KR4h0022_WYG_734-10b>¶
國酒醨無以娛客至於挾清琴(集作/瑟)登髙山白雲在天¶
清江極目可以散孤憤可以逰太清爲一世之逸人寄¶
千里之道友吾欲不謝於崔冀二公矣所恨酒未醉琴¶
方清王事靡盬驛騎遄逺(集作/連)不盡平原十日之飲又¶
謝叔度累日之歡雲山悠悠嘆不及也載想房陸畢子¶
為軒冕之人不知蜀山有雲巴水可渉(集作/興)暌闊良㑹¶
我心惄然請以此酣寄謝諸子為巴山别引也陳子昻¶
醉詞曰有道君匡國無悶予在林白雲峨嵋上歲晩來¶
<pb:KR4h0022_WYG_734-11a>¶
相尋(二十字英華作王仲烈/知吾此情示之可笑)¶
　　　别(集作/送)中嶽二三眞人序¶
夫愛名山歌長往世有之矣(文粹有若/夫二字)放身霄嶺宴景¶
雲林卑俗不可得而聞時士不可得而見則吾欲髙視¶
終古一笑昔人嵩山有二仙人自浮丘公王子晉上朝¶
玉帝遺跡金壇鳳簫(文粹/作笙)悠悠千載無響吾毎以是臨¶
霞永慨撫膺嘆息(文粹作/増嘆)常謂煙駕不逢羽人長往去¶
囂世走青雲登玊女之峯窺石人之廟見司馬子㣲馮¶
<pb:KR4h0022_WYG_734-11b>¶
太(集作/大)和霓裳眇然㝠壑獨立真朋羽㑹金漿玉液則¶
有楊仙翁𤣥黙洞天賈上士幽棲牝谷玉笙吟(文粹/作吹)鳳¶
摇裝(集作/文)駐鶴方且迷軒轅之駕期汗漫之逰吾亦何¶
人躬接兹賞實欲執青節從白蜺陪飲崑崙之庭觀化¶
𤣥元之府宿心遂矣𡨕骨丼焉(文粹/作矣)豈知瓊都命淺金¶
格(文粹/作籙)道㣲攀倒景而迷途顧中峯而失路塵縈俗累¶
復汨吾和仙人真侣永幽靈契翳青芝而延佇遥㑹何¶
期結丹桂(集作/砂)而徘徊逺心空絶紫烟去黄庭極仰寥¶
<pb:KR4h0022_WYG_734-12a>¶
廓而無光視寰區而寡色悠悠何往白頭名利之交咄¶
咄誰嗟𤣥運盛衰之感始知楊朱岐路墨翟(文粹/作子)素絲¶
尚平辭家而不歸鮑焦抱木而枯死可以慟可以悲古¶
人之心吾今得之也(文粹/作矣)¶
　　　别韋侍御使蜀序　　　　　張九齡¶
予之友曰韋侯始以才進中而遇坎自廷尉評為益州¶
刺史行欲美也玉藴(集作/映)而山輝善無小也鶴鳴而天¶
聽俄自謫官假其察視奮飛泥蟠皇華原隰為持斧之¶
<pb:KR4h0022_WYG_734-12b>¶
使(集作/史)受負弩之禮非其明義清節髙邁卓絶時軰所¶
美朝議推多亦焉得利其往蹇而振其廢滯而今而後¶
予有以見舉德之輶為神之介雖不本於利而終享其¶
實者有矣夫火中暑徂使車云邁心同道合㫖酒有餞¶
或席次林藪(集作/授)或觴臨郊岐風流相從日夕以繼者¶
於若人如此其厚也僉以為無欲而自致韋子之謂道¶
有善而不揚朋友之為過然則今之所至莫善於詩盍¶
賦一章以美吾友故有斯作也¶
<pb:KR4h0022_WYG_734-13a>¶
　　　禹廟别韋士曹序　　　　　孫　逖¶
世稱命祠者禹廟之謂矣初少康以一旅之衆復禹之¶
績祀夏配天不失舊物立祠制位兹其始也炳靈不測¶
潛德有孚東南方土罔不祗若故自班白至于童㓜駿¶
奔走執籩豆相望道路歲無虚日郡掾韋公諸侯之良¶
也掄才慮行秉秀騰實清明在躬造次於是夫率人以¶
歛邦賦之重簡才備行郡事之急撰功底績者非韋公¶
而誰詩曰鴻鴈于飛哀鳴嗷嗷維此哲人謂我劬勞韋¶
<pb:KR4h0022_WYG_734-13b>¶
公有焉練日明發沐芳祠宇邀祝史以陳信宴朋徒而¶
寵行川澤紆餘棼棟膠葛天與澄霽神助幽隂萬象皆¶
清百籟非俗蓄洞澤以東匯亘連岡而南指嵐氣沉沉¶
陽景不入神光爛爛隂堂自明吁其駭人也韋公乃挹¶
瓊芳酹𤣥酒倚余棹兮中洲君不行兮夷猶令洞庭兮¶
無波使江水兮安流要言既招神具斯醉宴樂愷悌初¶
自明而逹幽景福興作終出無而入有祭典不黷王事¶
其勤餙覉紲之徒旅想京闕之雲物東園有洛西河惟¶
<pb:KR4h0022_WYG_734-14a>¶
雍歴金門觀象闕則知聲明之盛也登鄠杜躋崤函則¶
知形勝之美也詩人所以適樂國君子所以操土風及¶
君此行二者備矣則傴僂下土欝湮(一作/湮沉)外邦者尚有¶
何言哉凡我同人賦詩贈别云¶
　　　卧病舟中相里范二侍御先行贈别序¶
　　　　　　　　　　　　　　　李　華¶
華與二賢早相得偕脩君子之儒而獨無成偕勵人臣¶
之道而獨失節偕遇文明之運而獨衰病天寳中奉詔¶
<pb:KR4h0022_WYG_734-14b>¶
亷軍政北至朔垂駐車隂山辱司徒公太尉公一盼之¶
恩先時為伊闕尉忝相公尚書約子孫之契不幸孤負¶
所知虧頓受汙流落江湖于今六年大明升於陽谷幽¶
蟄附於光輝(一作/耀)元惡掃除泰階如砥天下衣冠謂華¶
為相府故人詔書屢下促華赴職稽首震惶恨無毛羽¶
左司員外郎張公侍御史相里公殿中侍御史張公監¶
察御史范公嚴公望髙職雄持斧登車江湖霜清道路¶
風起華也潦倒龍鍾百疾叢體衣無完帛器無兼蔬以¶
<pb:KR4h0022_WYG_734-15a>¶
妻子為童僕以笠履為車服並轂無由呻吟舟中大别¶
之陽有焞龜之父揲蓍之老華請占命之厚薄乃裹龜¶
囊蓍而言曰三靈人為宗則人過於蓍龜也耳目主於¶
心則心過於視聽也足下被儒者之服讀先聖之書與¶
身消息足知性命胡為而煩予予之二物不足占足下¶
華病不能拜拳拳扣顙(一作/頭)敬承先生况服勤西方之¶
教久齊生死之域言其外者則儒不成矣與匹夫同敗¶
名節矣與墨&KR0008;同既衰病矣與廢疾同雖牽率危憊匍¶
<pb:KR4h0022_WYG_734-15b>¶
匐顛沛君父含𢎞宰政不遺適為朝廷之穢相府之羞¶
也又安得恃為故人哉其内者則大師㣲㫖幸遊其藩¶
丼露灌注於心源寳月照明於眼界無得之分可與進¶
矣負薪之憂忍不為言江亭慿檻平視漢臯武昌栁暗¶
湓城花發一榮一枯有懽有慼離别之念又焉得不悲¶
乎四言詩雅之遺也以貺雅士盍以雅為贈乎則知車¶
馬佩玉之多反為末也病夫李華序¶
　　　别韓方源序　　　　　　　元　結¶
<pb:KR4h0022_WYG_734-16a>¶
昔元次山與韓方源别于商餘約不終歲復相見於此¶
山忽八年於今始獲相見悲懽之至言可極耶次山與¶
方源昔年俱順於山谷全然之意今方源得如其心次¶
山汙在(集作/其)冠冕次山一顧方源再之慙羞時復引酒¶
求其安我今方源欲安家肥陽次山方理兵九江相醉¶
相辭(一作相/辭相留)不必如昔年之約此情豈易然者耶乙未¶
之前次山有元子乙未之後次山有猗玕子戊戌中次¶
山有浪說悉贈方源庶方源見次山之意¶
<pb:KR4h0022_WYG_734-16b>¶
　　　别王佐卿序¶
癸卯歲京兆王契佐卿年四十六河南元結次山年四十¶
五時次山頃日(二字集/作須)浪逰呉中佐卿頃日(集作/須日)去西蜀¶
對酒欲别此情易耶在少年時握手笑别雖逺不恨以天¶
下無事志氣猶壯今與佐卿年近五十又逢戰争未息相¶
去萬里欲强笑别其可得乎與佐卿去者有清河崔異與¶
次山住者有彭城劉灣相醉(集作/辭)相留幾日江畔主人鄂¶
州刺史韋延安令四座作詩命余為序以送逺云¶
<pb:KR4h0022_WYG_734-17a>¶
　　　别崔曼序¶
漫叟年將五十與時世不合垂三十年愛惡之聲紛紛¶
人間博陵崔曼惑叟所為逰而辨之數月未去㑹潭州¶
都督張正言薦曼為蜀邑長將行叟謂曰叟異時乃山¶
林之(集無/之字)一病民耳宜不相罔行矣勿惑吾子有才業¶
且明辨又方年少必能樹勲庸垂名聲若求先逹賢異¶
能相抆拭正在張公張公往年在西域主人能用其一¶
言遂開境千里威振絶域寵榮當世(集無此/四字)公往在淮¶
<pb:KR4h0022_WYG_734-17b>¶
南逡廵指麾萬夫風從遭逢猜疑弛而不為今海内兵¶
革未息張公必為時用吾子勉之所相規者宜緩歩冨¶
貴從容謀畫少節酒平氣槩耳¶
　¶
　¶
　¶
　¶
　文苑英華巻七百三十四¶
