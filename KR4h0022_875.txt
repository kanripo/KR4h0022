# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:08.441778
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷八百七十五
<pb:KR4h0022_WYG_875-1a>¶
欽定四庫全書¶
　文苑英華卷八百七十五　宋　李昉等　編¶
　臺¶
　　攀龍臺碑一首¶
　　　攀龍臺碑　　　　　　　　李　嶠¶
粤若太極始搆氤氲含五氣之精元貽既分鼓舞立三¶
才之位由太朴而觀成象自流形而臻物備因乾坤之¶
變化相后辟之經綸則知肇創雲雷非一聖之事奄荒¶
<pb:KR4h0022_WYG_875-1b>¶
區夏由浸昌(一作/崇)之業是以岐酆受命武王戢商野之¶
戈譙亳開基文后遷漢宫之鼎若乃提六合之樞紐扣¶
二儀之鐍鑰日月既出方利(闕/)於通三風雲未知(一作/和)¶
尚勞謙於初九蓄宏圗於縁鶴(用伊尹事/鵠鶴通用)之邸垂慶緒¶
於斷鰲之運屈伸應物而無累於時進退隨方而不違¶
於道非聖人之睿智其孰能與於此乎大周無上孝眀¶
髙帝諱某字某太原文水人也其先出自周平王少子¶
有文在其手曰武因以姓氏居沛之竹邑晉尚書僕射¶
<pb:KR4h0022_WYG_875-2a>¶
開府儀同三司薛候陔其後也六代祖洽仕魏封於晉¶
陽食采文水子孫因家焉夫其受氏中古開階上業軒¶
轅以青龍進駕配永循機少昊以𤣥鳥名官修方正度¶
髙辛之首戴干盾后棄之躬勤稼穡或四妃分孕隨肩¶
執天下之圖或三聖連衡踵武司域中之契宗支繼眀¶
而襲嘉帝載重熙而累洽雖七百休祚蹔遷於質文而¶
九王尊名復光於歴數自非慶鍾長發神應逺期人鬼¶
賛其謀猷乾坤扶其統緒豈能出入百代周旋萬朞至¶
<pb:KR4h0022_WYG_875-2b>¶
道淳風未昏而已旦洪鑪大寳既舊而還新家纂迎日¶
之符門傳配天之業環三辰於斗極不足比其崇髙灌¶
四瀆於滄溟未能儔其深逺若夫振氓育徳屈道不王¶
舄奕於昭穆之間頡頏於公卿之位葢詳諸惇史可得¶
而畧髙祖成皇帝宏才碩量經文緯武曽祖章敬皇帝¶
達學通儒金聲玉振大父昭安皇帝心㝠道徳志挾九¶
區顯考文穆皇帝理㑹幾神名髙四海帝即文穆之第¶
四子也母文穆皇后嘗祈晉祠於水濵得文石一枚大¶
<pb:KR4h0022_WYG_875-3a>¶
如鷰卵上有紫文成日月兩字異而吞之其夕夣日入¶
寝門光耀滿室巳而懐孕遂産帝焉及載誕之宵夣人¶
稱唐叔虞者謂后曰余受命于帝保䕶聖子驚寤而帝¶
已生眀日紫氣氛氲覆冐其城(一無/此字)上俄而化為五色¶
髣髴若文綉之衣左右親賔莫不駭異及長龍顔方靣¶
身長八尺背有黒字象北斗之形昔者禱于郊禖拾卵¶
而興王業㳺乎温洛吞珠而立帝期(疑/)譙宫誕而青氣¶
發祥猗殿生而丹㬢授彩亦有御蘭感夣皇天之命伯¶
<pb:KR4h0022_WYG_875-3b>¶
鯈剪葉開封上帝之名太叔咸躋未然之兆竝獲将来¶
之應猶不能比蹤神貺埓羙聖符况乃龍顔武肩(帝王/世紀)¶
(文王龍/顔虎肩)有含良(春秋元命苞文王/四乳是謂含良)之骨法載鈴懐斗似¶
髙宻(禹之字也/出世紀)之容状是故生而聖知㓜而聦達敏給¶
於論天之始狥齊於對日之初甫及勝衣究緹緗之頥¶
(疑作/賾)逮乎束髪殫鞶帨之巧淳深孝悌之性闇發天機¶
𢎞裕仁慈之風匪因師習太后嘗被重疾不愈經時帝¶
扶侍起居品嘗藥物僅踰蒼舒秤象之嵗未及子建誦¶
<pb:KR4h0022_WYG_875-4a>¶
詩之年履不正絇衣不解帯及丁荼蓼號慕嘔血七日¶
無水漿之膳三年罷鹽酪之滋扶杖而行殆至毁㓕雖¶
孝文之服勤累載髙宗之諒隂三祀無以加也常有大¶
節罕營小方志立功名而不求茍得心重氣俠而動循¶
常憲道徳深富規模𢎞逺曠心将江海齊逸宏量與宇¶
宙同寛是以單父通人識其殊異之表大梁竒士許以¶
霸王之畧文穆皇帝(一作/后)則哲之鍳恒易其難惟幾之¶
神每前其用嘗從容謂諸子曰吾家累仁千祀積徳重¶
<pb:KR4h0022_WYG_875-4b>¶
葉餘慶所及宜在子孫今觀汝曹悉王佐才也然草創¶
經綸之際聖賢馳䳱之秋騰嘯而馭風雲叱咤而成功¶
業其在士彠耳以如天之聖用知子之眀隐括所在錙¶
銖不繆豈如趙邦謀嗣唯驗於藏寳楚國擇才更憑於¶
埋璧及文穆之棄代也帝廬于墓塋負土成墳手植松¶
栢䘮紀之節復如居穆后之哀有芝草生于廬前羣鳥¶
(一作/雀)數萬銜土集于墳上山中舊多猛獸行李艱阻至¶
是皆逃竄絶迹時人以為純孝之感焉隋髙祖雅聞帝¶
<pb:KR4h0022_WYG_875-5a>¶
名屢加辟召友人同郡叔孫賀博通之士也隂陽術數¶
無所不該謂帝曰公状貎非常但玉埋未發耳終居人¶
上勿為事先帝亦知隋統将終乃稱疾不應漢王諒以¶
戚藩之重作牧太原乃親率官僚造門致禮深加敦諭¶
逼令進發帝不得巳起應眀敡至仁夀宫属隋文帝寝¶
疾有勅舘于内史省以須後命帝髙名宿望傾動當朝¶
承風仰流揖拜無地衣冠如宗海之赴士庻均在田之¶
覩司空觀王雄左僕射楊素吏部尚書牛𢎞兵部尚書¶
<pb:KR4h0022_WYG_875-5b>¶
栁述咸與抗禮延登首席中郎之下迎王粲計吏之長¶
揖桓逢千載風流復存斯舉帝風儀偉麗占對詳眀朝¶
端改容左右属目雄等素欽才辯欲探閫奥争出異同¶
互興名理而洪鍾有虚受之量眀鏡體不疲之徳詞同¶
炙輠應若扣機立定雌黄既堪羸(疑/)后前膝坐離堅白¶
足使田巴杜口觀王既特相欽慕牛𢎞亦深加敬異竝¶
虚心降節投分申交而楊素負才恥已不若雖外示接¶
引而内懐猜忌乃私謂觀玉牛𢎞曰吾觀武氏風骨實¶
<pb:KR4h0022_WYG_875-6a>¶
有英雄之度今太平無事安用此人不如除之王等不¶
答而桞述又潜遣相工視帝知之深不自安㑹隋文帝¶
崩因移病出外素等以為偽迹從此欲構禍端頼觀王¶
牛𢎞營䕶得免漢髙以英威冠代取忌范曽(漢書/作増)劉主¶
以倜儻出羣見疑曹操比方前事有若合符帝既脱網¶
羅深自隐匿雖室家追訪猶見碭山之雲而㕓里去還¶
下(一作/不)就丹陵之日辭杜城之弋獵罷雷澤之魚釣獨¶
覧前志長懐古人有行髙於時有行濟於物輙慷慨擊¶
<pb:KR4h0022_WYG_875-6b>¶
節殷勤留想便欲冥道契於一朝託神交於千載塤箎¶
唱和自多跗蕚之觀(疑/)風景逰遨無乏林泉之興嵗将¶
晏也龍蟠鳳戢者久之大業七年煬帝徴天下精兵㑹¶
於涿鹿将親授節鉞以伐遼左旌旗亘於千里轉運盈¶
於萬軸閭閻失業郡縣不安帝謂諸兄曰夷狄不賔肇¶
於上古自當置之度外耳未有紆萬乗而讐小忿擾羣¶
生而赴非急夫兵猶火也不戢自焚禍亂之萌從此始¶
矣既而六師魚潰九野鴻飛竟兆天亡之徴卒成土崩¶
<pb:KR4h0022_WYG_875-7a>¶
之勢帝於是慨然有志方思濡足乃討論兵法商確将¶
率上自黄帝下訖有隋考其謀畧機權稽其成敗得失¶
竝列名氏為之讃論殫魚鈴武韜之術究𤣥女黄公之¶
符勒成一家凡三十巻名曰古今典要制髙秦肆事軼¶
魯門可以刻秘牒而昇(一作/升)廟堂可以藏名山而懸日¶
月聖人之心情可見矣天下之能事備矣于時兵戈屢¶
擾饑饉荐臻英傑懐逐鹿之心氓黎有瞻烏之懼期謝¶
公之出處以卜興衰待韓王之從就而論勝負與能之¶
<pb:KR4h0022_WYG_875-7b>¶
託時議攸歸長吏猜焉數令相覘帝自惟人望懼發禍¶
機欲混迹而同塵且韜光而向晦乃出應期命為河北¶
道總管府騎司叅軍智周變通道兼語黙戢大鵬之舉¶
遂集榆枋降應龍之神還㳺塪穽楊𤣥感之作亂也後¶
主方重討遼東𤣥感進圍洛陽官兵頻戰不利城中大¶
駭議欲出降時帝在東都懼其失計遽往見留守樊子¶
葢為陳用兵形勢制敵權宜論𤣥感必敗之徴説都城¶
可守之䇿子葢大悦拜而從之爾後軍謀一皆諮禀卒¶
<pb:KR4h0022_WYG_875-8a>¶
擒𤣥感帝之力焉後主歸自遼陽子葢方之行所邀帝¶
同發擬相推薦帝知後主猜忌不願多取功名深自謙¶
撝發言懇到子葢心悟嘆息而罷於是沉(疑作/汎)以軍功¶
奏授正議大夫遷晉陽公宫留守司鎧參軍無忌之克¶
敵讓封仲連之立功辭位比我休徳曽何足云帝既愽¶
通羣書兼善衆術拂龜端䇿未勞詢於詹尹推歴考度¶
無假訪於山稽大業十二年後主幸江都宫帝私謂諸¶
兄曰此行也不復還矣繇是鄉里宗族勸帝起義帝每¶
<pb:KR4h0022_WYG_875-8b>¶
自推算知時命未符又念叔孫賀之言故抑而不許初¶
李宻為楊𤣥感謀主𤣥感不能從及聞帝與樊子葢運¶
籌所揣皆如宻意乃歎曰天下竒才也遂遣書招帝帝¶
笑而不從諸兄素聞宻名勸帝帝曰宻雖有才氣未能¶
經逺欲圗功業終恐無成㑹唐髙祖安撫太原便留鎮¶
守帝觀之曰雄傑簡易聰明神武此可與從事矣投刺¶
往謁焉賈文和之揣君酈食其之觀将翔而後集可謂¶
明也髙祖亦虚心結契握手推誠周文之得姜牙載以¶
<pb:KR4h0022_WYG_875-9a>¶
騑服成湯之逢伊尹告之宗廟便應爪牙之任即承心¶
膂之託髙陽賊歴山飛来㓂帝從髙祖擊之弧彎六鈞¶
箭穿七札隨手必䧟當皆靡亂神兵掩擊醜虜大殱熊¶
山之破赤眉不比其㨗犬邑之摧青犢未儔其㒞(光武/大破)¶
(青犢十餘萬於/野王孫之射犬)髙祖嗟嘆賞賜甚多軍師凱旋便過帝¶
宅樂飲經宿恩情逾重其後數過輙宿遂以為常帝嘗¶
夜行聞有稱唐公為天子者登遣尋索了無其人又夣¶
從髙祖乗馬登天俱以手捫日月於是具以状白并獻¶
<pb:KR4h0022_WYG_875-9b>¶
所撰兵書髙祖大懽益以自負置其書於箱箧後皆按¶
以從事聞程昱之夣即以為名聽張良之言皆納其策¶
所謂天授豈但人謀髙祖将舉義兵令帝領徒於城内¶
義旗建授中郎将兼司鎧參軍陪斬木之經始奉披荆¶
之締構異中涓之受職同别校之分麾從破吕州進授¶
右光祿師至霍邑隋将宋老生發兵拒險軍不得進羣¶
下多請引還者髙祖将從之帝直入切諌髙祖乃止决¶
機於龍闘之日定䇿於狐疑之辰笑禆諶之請車同子¶
<pb:KR4h0022_WYG_875-10a>¶
房之借箸實建王業事符天啓霍邑定拜夀陽縣開國¶
公食邑一千户屠城斬邑既憑帷幄之謀開國承家即¶
啓山河之賦京師平遷光禄大夫賜宅一區錢三百萬¶
綵五千叚(一作/疋)灌嬰之頻從征伐始拜大夫去病之累¶
著勲庸方開甲第釋干戈而論爼豆起桴鼓而立君臣¶
式是儀禮允歸通愽義寧元年拜禮部侍郎餘如故儀¶
刑斯在命服有輝肅事南宫雖懋於春典司言東掖更¶
資於夕拜遷黄門侍郎餘竝如故職參持葢位連負璽¶
<pb:KR4h0022_WYG_875-10b>¶
茂先之愽覧圗籍譽滿玉堂務伯之提正綱維名髙瑣¶
闥錄前後功効改封義原郡開國公增邑一千户賜良¶
馬二百匹粟萬(一無/此字)二千石爰膺嘉賞遂啓大邦解漢¶
皇之驂寧比其惠分吳主之粟未齊其寵武徳元年拜¶
内史令帝累讓不受改授納言又固辭乃授上柱國金¶
紫光祿大夫散騎常侍同中書門下三品兼檢校并鉞¶
将軍賜田三百頃奴婢三百人綵物二萬叚黄金五百¶
斤别食實封五百户金章紫綬玉鼎黄扉柱國齊元相¶
<pb:KR4h0022_WYG_875-11a>¶
之班将軍比命卿之服膺上賞而平軍國坐中樞而議¶
文武恩榮兼被時軰莫儔三年拜工部尚書餘並如故¶
差肩八座配象七星以百揆之樞衡參萬機之損益徳¶
績兼備聲望日隆于時軍旅猶殷憲章未洽帝盡心翼¶
亮推誠匡輔入有造膝之謀外𢎞匪躬之義興復乎九¶
疇之叙彌綸乎百度之闕頽綱所以克振令典於是畢¶
修髙祖之禮絶羣彦進封膺(唐書作應/一本作晉)國公加實封八¶
百户餘竝如故髙祖又謂帝曰朕在并州之日恒往卿¶
<pb:KR4h0022_WYG_875-11b>¶
家今欲使卿一門三公用㣲答主人之意也是日封帝¶
長兄司農卿士稜為宣城郡公次兄行臺左丞相士逸¶
為六安郡公(舊唐書作/安陸縣公)竝食邑一千户歡比連席之舊¶
契均同舎之㳺酬徳踰於二錢報恩過於一笥闔門受¶
邑寧唯吳漢之子孫舉宗畢侯豈直蕭何之兄弟爾後¶
髙祖行幸常令帝總留臺亊兼知南北牙兵馬判六曹¶
尚書相國之處秦中葢資鎮撫令君之住許下仍參籌¶
畫具瞻惟允是謂國鈞時帝先缺中闈髙祖親為求偶¶
<pb:KR4h0022_WYG_875-12a>¶
謂帝曰隋納言遂寧公楊達才為英傑地則膏腴今有¶
女賢眀可以輔徳秦晉之疋不能加也於是特降綸言¶
俾成姻對髙祖自為帝婚主遣桂陽公主專知女家降¶
六禮於璿樞指三星於金宂魯夫人(一作/大夫)之嫁女卿士¶
送迎張公子之取妻乗輿供帳作儷於鳳凰之兆相從¶
於孔雀之樓伐柯則歡其食魚流行則羙其巢鵲是配¶
琴瑟爰宜室家欽若有行即孝眀髙皇后妃也始同媯¶
水之聘終啓塗山之業永言好合若有神靈之契焉憬¶
<pb:KR4h0022_WYG_875-12b>¶
彼塗泥寔惟淮海襟帯全楚咽喉勁越雖孫權故業久¶
黜霸圗而劉濞餘祅(一作/妖)仍多反氣杜伏威初行僣逆¶
輔公祏繼以亂亡泉藪未懲萑蒲猶在帝思俾乂遂紆¶
時哲以本官權檢校楊州大都督府長史賜錦袍寳帯¶
一具爾乃撫之以誠恕經之以權畧鈎距闇施既問羊¶
而知馬網羅潜設亦因魚而得鴻降北海之渠未踰期¶
月盡(一作/勦)南山之盗詎假旬時然後商旅安行農桑野¶
次化被三吳之俗威行百越之境輶軒符節之使復下¶
<pb:KR4h0022_WYG_875-13a>¶
於蠻陬齒革羽毛之琛還輸於王國矣始髙祖之餞帝¶
也期以半年及江湖既平帝将入覲父老數百人詣闕¶
上表乞更留一年頴川之還借㓂恂臨淮之重祈侯霸¶
儔功語徳彼獨何人璽書褒焉復留鎮撫九年太宗以¶
儲宫統事乃徴帝入朝寵賜頻繁事以殊禮荆河奥壤¶
宻邇瀍洛自昔股肱之郡由来戰争之場飛水初澄雖¶
免鯨吞之患藂祠未翦尚有狐鳴之妖受委共康非賢¶
勿授使持節豫息舒道等四州諸軍事豫州都督賜黄¶
<pb:KR4h0022_WYG_875-13b>¶
金二百斤朱轓首途吏人抃舞而交謁皂葢臨府盗賊¶
驚惶而請命傾巢咸附闔境肅然棄㦸捐矛既如張霸¶
之政術含哺鼓腹更似岑熈之歌詠利州都督義安郡¶
王孝常稱亂劍南扇動夷落孝常誅死餘黨分竄刼掠¶
未息朝廷患之太宗愽訪羣寮咸以為非帝不可貞觀¶
元年拜利隆始静西龍等六州諸軍事利州都督郡惟¶
遐徼地實偏陬尋蜀帝新開之途經漢主舊燒之棧渝¶
人賨旅獸駭禽驚帝招輯叛亡撫循老弱賑其匱乏開¶
<pb:KR4h0022_WYG_875-14a>¶
其降首百城櫜弓而不用羣盗束手而来歸𢎞以善貸¶
之恩赦其既然之罪未移弦望郡境乂安制書褒揚増¶
邑五百户賜珍物服玩黄次公政稱長者裂壌開封杜¶
伯侯動無間然賜書増秩五年改授荆峡灃朗岳果松¶
等七州諸軍事荆州大都督眷兹上流實惟舊楚接荆¶
臺之跨跱連渚宫之形勝一都之㑹昔號難治帝仁化¶
久覃威名先著褰帷而十部咸肅閉閣而萬殊皆理寛¶
力役之事急農桑之業狴圄空而京坻實姦回息而禮¶
<pb:KR4h0022_WYG_875-14b>¶
義興市不倚門田多讓畔烝人罷訟詠河上之甘棠㳺¶
女無思歌漢濵之喬木流化實同於二陜宣風寧止於¶
六條先是㣲属亢陽頗傷時稼帝乃親往長沙寺迎阿¶
育王像而祈焉俄而油雲勃興大雨洪澍倐忽而四境¶
滂霈須臾而千里霑洽申䖍未踰於晷刻降福遄同於¶
影響一州歎駭稱有神眀是知元符未臻且列於公侯¶
之位帝道潜契實㝠於天地之徳昔者姬文事紂行化¶
始自於江池晉武平吳樹勲實由於荆土誠作霸之基¶
<pb:KR4h0022_WYG_875-15a>¶
址乃興王之窟宅况復風煙氣色樓臺邇翔鳳之川邑¶
里光輝阡陌通卧龍之境爰紆不世之主将建非常之¶
業於是乎百物呈瑞三靈降休㳺殷朝之白狼止酆尹¶
之丹爵含牙之獸遁迹於殊隣同穎之禾垂苖於近甸¶
惠愛之徳著矣皇王之迹兆矣然後白氣流而聖人感¶
黄河清而聖人生奄有六宫遂荒三象化千乗而為萬¶
國撫四海而成一家起藩屏之㑹昌致寰瀛之景福大¶
矣哉九年唐髙祖崩帝奉諱號慟因以成疾太宗遣名¶
<pb:KR4h0022_WYG_875-15b>¶
醫診療道路相望醫以病候将深勸令進藥帝因舉聲¶
大哭嘔血而崩敬想忠義之風𬗟惟臣主之分求諸古¶
昔未之聞也時年五十九遺令歸𦵏文水因山為墳穿¶
足容棺斂以時服灞陵之不藏金寳紀市之無變㕓肆¶
惟聖達節千載同風於是具僚失圗闔境哀慟農商號¶
於野士女哭於衢三月停竽瑟之音冄期深考妣之慕¶
寧止東城故老安歌對陳氏之祠復見南峴吏人垂涕¶
望羊公之碣太宗聞帝崩状嗟悼久之(一作/良久)曰可謂忠¶
<pb:KR4h0022_WYG_875-16a>¶
孝之士乃命史官書之追贈禮部尚書配食太上皇廟¶
贈物八百叚米粟八百石官造靈轝送達故鄉仍委本¶
州大都督英國公李勣監䕶䘮事縁䘮所須竝令官給¶
遣郎中一人馳驛吊祭諡曰忠孝公禮也天皇大帝嗣¶
膺乾厯光闡帝猷思盛徳而有懐念元功而載佇永徽¶
元年改贈使持節都督并汾慈嵐四州諸軍事并州大¶
都督餘竝如故聖上肇開隂耀正位坤元永徽六年又¶
下制贈司空如故顯慶元年又贈司徒改封周國公食¶
<pb:KR4h0022_WYG_875-16b>¶
邑四千户咸亨元年贈太尉兼太子太師太原郡王食¶
邑五千户以文水三百户充奉陵邑置令丞已下官夫¶
源流廣而津𣲖長枝葉繁而本根茂况立徳之祀奄百¶
代而全昌謀孫之基冠千齡而首出與夫東漢外戚西¶
京異姓不同年而語矣文眀元年皇帝臨朝追崇為魏¶
王食邑一千户永昌元年羣臣以名號不稱抗表固請¶
於是上尊號曰忠孝太皇及鍾石變聲謳歌有奉皇帝¶
欽受終之茂躅御惟新之景命改正朔而營宗廟定郊¶
<pb:KR4h0022_WYG_875-17a>¶
丘而立社稷聿尊故實光啓鴻名乃奉册尊大皇為孝¶
眀髙皇帝陵曰昊陵廟曰太祖推大功而増大號奉先¶
之義存焉享皇極而配皇天敬始之誠備矣仍以為千¶
人起邑名未光於寝園萬户陪陵班僅齊於令長恩廣¶
崇陽之稱更増奉眀之秩聖歴二年乃下制改昊陵署¶
為攀龍臺加置官属佐吏灤水将九河齊濬橋山與四¶
岳争髙然後肅敬之儀旁絶於恒數尊崇之志上申於¶
罔極蓋天子之孝也庸小人之可談乎初晉陽懿公既¶
<pb:KR4h0022_WYG_875-17b>¶
受田於文水有紫氣發於其地上衝太㣲占者以為當¶
有聖人興於此邦至是而天下宗周符於所占矣帝神¶
氣和雅天姿英邁率爾坦易而無廢務儼然威容實可¶
親呢俾好賢而樂善愽識而多聞㳺談者空慕其風鑚¶
仰者不知其度若乃觀文察理覩奥鈎深推六畫而見¶
三才覆四營而窮萬象斯乃皇風之所以際天人也敦¶
本抑末納祜蠲邪探秘術於九門致成功於六府斯乃¶
大帝之所以慈氓庶也語竒正縱横之術論帝王仁義¶
<pb:KR4h0022_WYG_875-18a>¶
之兵教貙武熊羆作舟車器械斯乃軒后之所以張武¶
功也温良濬哲惇懿文眀觀象乎藻火之衣聽言於宫¶
商之律斯乃媯水之所以昭文徳也聲為律而身為度¶
勤於國而匱於家沐雨而櫛風卑宫而菲食斯乃夏王¶
之所以求諸已也引罪讓徳持尊下卑虚襟於藥石之¶
言屈體於芻蕘之議斯乃商后之所以聽於人也不傲¶
不逸多藝多才求賢審官興法立度通刑政之要達禮¶
樂之情斯乃周公之所以勤王事也宫牆罕測性道難¶
<pb:KR4h0022_WYG_875-18b>¶
聞筆削所裁羣賢無措言之地憲章所綴百代成不刋¶
之式斯乃孔宣父之所以正人倫也兼列聖之純懿總¶
百王之事業時運未集東臯輟鴻鶴之心天衢既亨北¶
面就人臣之禮似文命之匡虞歴都君之輔唐政終能¶
與時俯仰隨運汙隆居位恒屈其身蒞官必行其道是¶
以參謀帷幄則消薄蝕而殞攙搶助理鹽梅則成雍熙¶
而作舟檝名裕於八能之士徳髙於五聖之臣及錫瑞¶
分珪牧州典郡其人變而衆化其政賢而郡羙入稱来¶
<pb:KR4h0022_WYG_875-19a>¶
晩謳歌迎節傳之車出有去思號泣擁襜帷之路豈唯¶
南征而北怨固亦西泣而東悲仁覃於鷄犬之鄉澤浸¶
於蟻螻之宂用能摛光表之盛業啓格天之洪緒存膺¶
顯位彤弓開九命之尊歿享大名紫籙登萬乗之貴豈¶
非天道人亊祐賢福善之徴歟皇帝念過隙之不留哀¶
終天之罕報欽致孝之前轍(一作/執)仰増名之舊式以為¶
廟堂作頌公業纔播於朱絲簡書䇿勲徳音不傳於翠¶
琰将謀相質之亊更𢎞顯達之躅載紆中旨爰命下臣¶
<pb:KR4h0022_WYG_875-19b>¶
考泗水之遺風求弇山之故事奉天經而揚詞藻圗帝¶
範而懸金石将使神功睿業配圓象而照臨茂烈崇徽¶
共方儀而永久跪承大命而為頌曰¶
厥初剖判肇有君臣體國經野司天属人三㣲遞襲五¶
運相因惟徳是輔惟乾罔親(其/一)謙荘斯崇荒侈則替金¶
鏡易失玉儀難繼於皇聖周獨與神契受籙千祀重光¶
百世(其/二)軒謝摯立辛遷稷升岐山光啓鄷水丕承淳耀¶
中缺靈符更興三才奄有八景時乗(其/三)方隆慶基誕生¶
<pb:KR4h0022_WYG_875-20a>¶
睿徳齊聖剛毅欽眀柔克行為天經語成帝則文冠楊¶
史學窮儒墨(其/四)僶俛三聘觀光九重未交劉徹先揖袁¶
逢路險難進才髙不容言辭吠犬退保潜龍(其/五)人忌英¶
雄物疵孤直隨運出處與時消息遂汨泥沙爰栖枳棘¶
擇木候主摶風舉翼(其/六)披荆晉野借箸汾圻霍邑通路¶
秦闗啓扉䇿無遺兆慮必先機漢主分食蕭王解衣(其/七)¶
裂壤疇庸升朝致績勲刻彛鼎任司衡石玉鉉調梅金¶
壇秉戚職備文武道光帷帟(其/八)恩洎同胞禮加内主魚¶
<pb:KR4h0022_WYG_875-20b>¶
貫納幣鴈行分土外舘施衿中臺曵組榮被親戚慶隆¶
今古(其/九)三事出牧九卿為守憂(一作/患)人急才屈道資祐¶
淮水卧汲頴川借㓂龔遂買牛宋均浮獸(其/十)荆吳異俗¶
梁豫殊鄉徳績均被椒蘭共芳歌迎来軸泣送歸艎朝¶
禮斯懋宸心孔臧(其十/一)堯得聖臣納諸大麓舜讓才子¶
止其枚卜况我皇眀兼而韞櫝徒屈時命罔終天禄(其/十)¶
(二/)戢耀南紀遷神北維二分齊徳三馬同基漢曲圗像¶
江沲立祠存流羙化歿有餘思(其十/三)欽若大君奄荒天¶
<pb:KR4h0022_WYG_875-21a>¶
位率由禮樂仰尊名器禋郊展儀升壇立謚祗敬巳洽¶
孝思無匱(其十/四)衣冠軫慕園寝加隆裸擇殷士歌留沛¶
童弇山垂裕濟水銘功流徳音乎翠琰配貞觀於𤣥穹¶
(其十/五)¶
　¶
　¶
　¶
　¶
<pb:KR4h0022_WYG_875-21b>¶
　¶
　¶
　¶
　¶
　¶
　¶
　¶
　文苑英華卷八百七十五¶
