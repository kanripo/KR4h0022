# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:55.469694
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷五百八十四
<pb:KR4h0022_WYG_584-1a>¶
欽定四庫全書¶
　文苑英華卷五百八十四　宋　李昉等　編¶
　藩鎭謝官一(藩鎭謝官表四卷英華所/編失年代先後今正之)¶
　　為西川崔僕射謝却赴劒南表一首¶
　　為䕫州栢都督謝上表一首¶
　　為崔鄴公謝除鳯翔節度使表一首¶
　　謝除浙西節度使表一首¶
　　代郭子儀謝副元帥河中節度使表一首¶
<pb:KR4h0022_WYG_584-1b>¶
　　代郭子儀謝兼河東節度使表一首¶
　　為陳大夫謝上淮南節鎮表一首¶
　　湖南觀察使謝上表一首¶
　　為荆南節度使謝恩表一首¶
　　為鄭儋尚書謝河東節度使表一首¶
　　為裴相公謝淮西節度使表一首¶
　　為馬揔尚書謝除彰義軍節度使表一首¶
　　河南節度使謝上表一首¶
<pb:KR4h0022_WYG_584-2a>¶
　　謝除宣歙觀察使表一首¶
　　為昭義王大夫謝知節度觀察等留後表一首¶
　　為安平公謝除兖海觀察使表一首¶
　　　為西川崔僕射謝却赴劍南表　闕　名¶
臣某言自中使馬承倩送臣却至所部漢州廻監軍中¶
使孟遊仙等續發北面拜天南旋舊鎭望九門而彌逺¶
顧三蜀而何情如丹之心具列前表庶明臣子之分以¶
期君父之知臣某中謝臣四度興師每冬獻捷願将邊¶
<pb:KR4h0022_WYG_584-2b>¶
事親達宸聰比恐三軍阻臣行計潜裝密辦亦既經年¶
上都贏糧傍路支費事皆前定誓衆遂行日望京闗(一/作)¶
(闕/)天威咫尺豈知時乖運末属彼外虞徵發之期指縱¶
又切進退難處彷徨以還有心未明有口猶閉若撻之¶
耻空思於堯舜戀主之誠倍慙於犬馬臣知衙(一作/從)事¶
官王所傅遥自經驅使積有嵗時言行為(一作/惟)一惟(一/作)¶
(為/)臣腹心當今切務具如别狀悉令密啓逺達由衷伏¶
乞聖慈俯廻神鑒仍賜容納許以畢辭天下幸甚天下¶
<pb:KR4h0022_WYG_584-3a>¶
幸甚其有不載文墨更令附口奏聞皆是刳心所陳豈¶
為億(一作/臆)中之說倘可裨補雖死猶生區區赤實敢希¶
萬一臣以今月某日却至成都乞整齊戎事即赴行營¶
兩藩動静續冀聞奏衆星微象長拱北辰勺水細流盡¶
朝東海惟臣不及飲恨何言無任感戀屏營之至謹奉¶
表陳謝以聞¶
　　　為夔州(集作/府)栢都督謝上表¶
臣某言伏奉今月某日制授臣某官臣祗拜休命内顧¶
<pb:KR4h0022_WYG_584-3b>¶
隕越䇿駑馬之力冒累踐之寵自數勛力萬無一稱再¶
三怵惕汗流至踵謹以某月日到任上訖臣某誠戰誠¶
懼頓首頓首死罪死罪伏惟陛下以君父任使之義掩¶
臣子不逮之過就其小效復分深憂察臣劒南區區恐¶
失臣節如彼加臣頻煩階級鎭守要衝如此勉勵疲鈍¶
仗揚陛下之聖徳愛惜陛下之百姓先之以簡易間之¶
以樂業均之以賦斂終之以惇勸然後畢禁将士之暴¶
𢎞洽主客之宜示以刑典難犯之科寛以困窮計無所¶
<pb:KR4h0022_WYG_584-4a>¶
出哀今之人庶古之道内救惸獨外攘師宼上報君父¶
曲盡庸拙之分下循臣子勤補失墜之日灰粉骸骨以¶
備守官伏惟恩慈胡忍容易愚臣之願也明主之望也¶
限以所領未遑言(集作/謁)對無任兢灼之至謹遣某官奉¶
表馳(集作/陳)謝以聞¶
　　　為崔鄴公謝除鳯翔節度使表¶
臣某言伏奉去月二十八日恩制加臣鳯翔尹仍充本¶
府及秦隴等州節度觀察使伏以才淺過深者敗公之¶
<pb:KR4h0022_WYG_584-4b>¶
本力微任重者職禍之由况鳯翔天京四方取則使增¶
廉問千里準繩茍非其人是速官謗前已再三懇讓實¶
冀陛下矜臣不逮察臣無能忝侍朝廷獲遂陳請豈意¶
堯曦下属舜澤旁流荐降殊恩不許固讓恭承寵命感¶
懼交懷臣某中謝伏惟陛下徳耀三光勲崇萬古彛倫¶
式序庶績其凝臣本愚才素之籌畧謬膺任使累踐殊¶
班顧無毫髮之功叨預丘山之寄今鳯翔近甸秦隴雄¶
藩北有党項之虞西有𦍑渾之患或阻絶我道路或侵¶
<pb:KR4h0022_WYG_584-5a>¶
軼我封疆王師出征則鳥散山谷官軍罷討則雨集郊¶
圻臣雖不才庶竭孱懦必将勸分務穡訓卒厲兵勦除¶
凶殘式遏宼虐使黎元無俶擾之患里閭無暴殄之災¶
下傾百慮之愚上補萬分之一臣無任¶
　　　謝除浙西節度使表(肅宗/)　　顔真卿¶
臣真卿言伏奉六月九日恩制以臣為昇州刺史充浙¶
西節度使兼江寧軍使聖徳含𢎞不遺簮履捨其罪戾¶
假以麾幢感戴恩榮死生知報臣某中謝臣以為全吳¶
<pb:KR4h0022_WYG_584-5b>¶
舊國分閫重權煑東海以自資塹西河而作固九州天¶
險之地六代帝王之都是以魏文興嗟甘從南北之限¶
苻堅恃衆(集作/怙侈)爰䘮百萬之師豈不以形勝是先腹心¶
斯切親賢重寄鎭遏攸難矧在庸微寜堪及此是以拜¶
命之日以榮為憂制書以今月四日至饒州臣以今日¶
發赴本道取都統節度觀察使李坦處分訖即赴昇州¶
即當繕修甲兵撫循将士觀察要害以備不虞假陛下¶
英武之威遵陛下聖(集作/平)明之理一心戮力上荅天慈¶
<pb:KR4h0022_WYG_584-6a>¶
伏惟陛下察臣愚衷(集作/忠)則死且不朽無任感戴屏營¶
之至¶
　　　代郭子儀謝副元帥河中節度使表(代宗/)¶
　　　　　　　　　　　　　　　邵　說(廣德/元年)¶
臣某言伏奉今月日制授臣河東副元帥河中節度使¶
寄深匡輔任切安危寵命遄臨憂惶如灼臣某中謝臣¶
智術凡淺才畧無聞承日月之光偶風雲之會自奉先¶
帝狥以驅馳被甲即戎載罹寒暑比慿朝筭克振天聲¶
<pb:KR4h0022_WYG_584-6b>¶
雖毫髮之功曾無足紀竟不能掃蕩妖孽使八方攸同¶
謬踐中樞仍叨上将分茅錫土榮貫一時慺慺之誠竊¶
自增愧今又猥蒙驅䇿出鎭河中授臣以連帥之權委¶
臣以専征之務雖才輕方邵而任比桓文此陛下除奸¶
之時乃微臣死難之日竊觀自古忠義之士莫不扶危¶
救禍憂國㤀家雖在暮年猶思報主則廉頗強飯馬援¶
據鞍以臣方之有甚前哲軍國重事不敢固辭誓竭股¶
肱之力以副腹心之寄倘皇猷獲展宼難克平殞身戎¶
<pb:KR4h0022_WYG_584-7a>¶
行實無所恨無任感恩¶
　　　代郭子儀謝兼河東節度使表　前人¶
臣某言今月日伏奉恩制授臣使持節都督雲州(一作/中下)¶
(同/)諸軍事兼雲州太守充河東節度度支營田大使大同¶
軍使管内採訪使祗拜休命内揣薄才委任専崇周章¶
失據(一作周/張靡據)臣某中謝臣聞邊之安危係於所用事之¶
成敗諒在先謀故寸璧必求良工尺錦亦資善製况夫¶
謀無智勇備列戎旃自守封疆頗淹嵗序肅将朝筭(一/作)¶
<pb:KR4h0022_WYG_584-7b>¶
(命/)剪滅兇徒此乃天功匪惟臣力陛下不遺犬馬念以¶
驅馳收其分寸之勞加以丘山之賞禮因位重恩與日¶
深長恐顛危不克負荷所以非有(疑/)陳讓乞停范陽而¶
手詔曲(一作/榮)垂不蒙允許退就私室竊愧明時素飡之¶
詩自臣攸作今又更承奨命兼以河東邊境相連三千¶
餘里𤇺燧列警斥&KR1380;須明雖則居安(一作/安寧)終資有備以¶
臣獨制謂必無失然以能處一事身任一官猶擇其人¶
且懼曠職况臣旁綰三節控帶數藩智有所不周心有¶
<pb:KR4h0022_WYG_584-8a>¶
所不及兵權倘失奔駟寧追實慮授受乖宜簡書是畏¶
望特矜臣不逮察臣愚謏更選良能付以旄鉞則樵夫¶
絶議官序有倫臣無任¶
　　　為陳大夫謝上淮南節鎭表(代宗/)¶
　　　　　　　　　　　　　　　劉太真(大厯/八年)¶
臣某言今月二十日中使輔懷恩送告身至伏見(一作/奉)¶
恩制特加臣銀青光祿大夫揚州大都督長史充淮南¶
節度使仍封潁川縣開國子(一作/男)食邑五百户者臣以¶
<pb:KR4h0022_WYG_584-8b>¶
駑駘賤質葵藿愚誠謬荷深(一作/殊)恩頻膺重寄(一作/移)日¶
月私照雨露曲霑負戴不任兢惶失措臣某中謝臣自¶
逺辭天闕恭守海隅思陛下臨御之勤竊罄愚衷蹇拙¶
之分所恨智慮不及績用無(一作/罕)成豈望陛下知懇欵¶
之不渝将纎毫而見擢特超階序俾易旌旄錫以開國¶
之封授以臨戎之節由江南(一作/浙)之逺鎭踐淮表之名¶
藩且地在要衝職名(一作/居)分閫副兹統理豈易其人臣¶
亦何功忽當此任仰膺休命難叨覆載之榮伏省微躬¶
<pb:KR4h0022_WYG_584-9a>¶
實積負乗之懼臣即以今月二十五日發赴揚州其浙¶
東使事已差觀察使殿中侍御史盧翰權知留後無任¶
感戴戰越之至(一作皆/唐類表)¶
　　　湖南觀察使謝上表　　　　王仲舒¶
臣某言臣以某月日到本部上訖榮如夢中不敢自信¶
臣某誠懽誠懼頓首頓首臣頃備位省官孤特無與自¶
堅内志不近權門逞憾者以陰計中臣伺其顛沛而臣¶
位從懼進身自危安陛下之保臣也陛下開張至道以¶
<pb:KR4h0022_WYG_584-9b>¶
福羣生長人之吏必以嵗久課其能否定其差等(一作/著令)¶
特(疑作/時)無倖人獨臣領常州一年超居近地陛下之私¶
臣也臣當此時不能稱揚隱晦以納聖聰(一作/聰聽)論列竒¶
計以靖封畧使下有勝臣而未用者邊有戰聚而偷生¶
者是臣負陛下之知也况今方隅之任得其人則聖慮¶
安失其才則衆情苦斯位不細惟賢者宜之臣前官已¶
曠後恩逾重公議難逭隕越是憂謹當日奉皇慈下求¶
利病鎭浮惰之俗杜奸邪之萌冀其小康上簡天府臣¶
<pb:KR4h0022_WYG_584-10a>¶
之心也敢有二事不勝感恩戀闕之至(一作皆/唐類表)¶
　　　為荆南節度使謝恩表¶
臣某言中使某至奉三月二十五日敕除臣江陵尹兼¶
御史大夫荆南節度觀察處置等使者如綸炳然中天¶
而下伏讀惶駭不知所裁臣某誠懽誠恐頓首頓首臣¶
既無老謀又無壯事塵玷重位前後六年将陛下覆幬¶
之仁煦嫗羣物所至之上方獲小安如日照臨人共知¶
見敢盜以為己功况文昌六星将帥為首非全才碩徳¶
<pb:KR4h0022_WYG_584-10b>¶
(類表/作畫)未嘗茍居陛下睿慮神行雄威電斷将付斯任尤¶
精其人過量之榮臣獨虚受(類表作臣/實虛授)若在夣寐不敢¶
自期即以今日祗命上道臣團練判官太子舎人兼侍¶
御史楊洽(類表作/暢怡)久更吏塗兼練戎事謹差専領留務¶
待李衡交割不勝感恩忻躍之至謹奉表陳謝以聞¶
　　　為鄭儋尚書謝河東節度使表(徳宗/)¶
　　　　　　　　　　　　　　　　令狐楚(貞元十/六年)¶
臣某言衙官竇及廻伏奉十月二十九日詔書授臣朝散¶
<pb:KR4h0022_WYG_584-11a>¶
大夫檢校工部尚書兼御史大夫太原尹北都留守充¶
河東節度度支營田觀察處置等使勲賜如故者寵章¶
明命忽降自天捧受兢惶不知所措臣某中謝性禀(一/作)¶
(本/)愚懦才惟薄劣居常勵已進匪因人心無所營宦不¶
期達伏蒙陛下旁羅俊乂登用賢良擢臣於博士之中¶
授臣以良史之任其後驟昇郎署猥在朝行塵忝日深¶
光耀隆(一作/輝已)極徒思報効未有因緣旋属邊上選能軍¶
中乏使特蒙宸眷遣佐兵符空知狥公無以稱職望帝¶
<pb:KR4h0022_WYG_584-11b>¶
城而積戀倐已四年處戎幕而懷憂若臨千仞本使李¶
說暫嬰疾苦奄從薨逝伏以天威逺被廟畧克成将士¶
等盡忠義之心竭恭敬之力保完府庫鎭定城池奸宄¶
不生三軍如一軍(一作/監)使李輔光器能周敏智識通明¶
與臣同心祗奉王事豈意殊常渥澤忽出於宸中不次¶
榮名併加於朽(一作/賤)質仰承雨露使(一作/便)在雲霄跼影¶
兢䰟心驚股戰進非所據懼不自勝臣伏以太原守在¶
北門地方千里豐沛故壤陶唐遺人合求勲賢膺此委¶
<pb:KR4h0022_WYG_584-12a>¶
用如臣山東弱植海内散材非郤縠禮樂之資無翁歸¶
文武之用将何以佩六官之印綬平三府之憲章節御¶
(一作/制)萬人典司百事天庭高邈陳讓無由感恩而涕下¶
霑襟(一作/𫀆)忍愧而汗流浹背謹以三日上訖敷陳(一作/演)¶
天意叶暢軍情綸言一宣列校相慶臣誓當恭承睿筭¶
䖍奉聖慈以安人和衆為心用報國忘家為志冀伸分¶
寸上荅聖明所守有限不獲陳謝臣無任感戴屏營之¶
至(一作皆/唐類表)¶
<pb:KR4h0022_WYG_584-12b>¶
　　　為裴相公謝淮西節度使表　馮　宿(元和十/二年)¶
臣度言伏奉去年七月二十七(一作/五)日制書除臣門下¶
侍郎同中書門下平章事充淮西節度觀察處置等使¶
蔡州刺史并淮西宣慰處置等使緣逆賊吳元濟尚拒¶
王師遂於郾城縣權為理所臣篤勵羣帥潜設多方傾¶
其重兵頓在洄曲今月十七日唐鄧節度使李愬乘虚¶
直進生致元兇臣與賈柵三營諸軍便降洄曲三萬餘¶
衆積年逋宼翌日殄除淮右千里通行無礙臣以二十¶
<pb:KR4h0022_WYG_584-13a>¶
五日領所部兵馬及歸順将士至蔡州上訖豺豕舊穴¶
迎風而迅掃鴟梟故林應節而黄落瞀瞀者咸觀堯日¶
皤皤者重識漢儀臣以不才猥當重寄力(一作/下)排茍且¶
之議上賛聖明之心不敢偷安廟堂遂期親臨疆埸陛¶
下初猶未(一作/不)許微臣亟請是行睿㫖丁寧寵光照耀¶
臣中心自警畢命無憾若不成事必當死綏伏願神道¶
惡盈罪人斯得而今而後方保餘生就天地削平之功¶
貽策書不朽之美是使懦夫增氣獷俗刳心方偃武以¶
<pb:KR4h0022_WYG_584-13b>¶
脩文故蹔勞而永逸臣謹敷揚帝澤宣布國章滌其瑕¶
疵衣以襦袴俾斯汚俗咸若新邦底寧但以才(一作/某)乏¶
折衝任兼中外摩頂至踵諒無非其渥恩知臣者君庶¶
不辱於𤣥鑒無任感激忻喜之至其承薦人自代具於¶
别狀¶
　　　為馬揔尚書謝除彰義軍節度使表(憲宗/)¶
　　　　　　　　　　　　　　　前　人¶
臣某言臣今月某日中使某至伏奉九日制書除臣工¶
<pb:KR4h0022_WYG_584-14a>¶
部尚書兼御史大夫充彰義軍節度觀察處置等使并¶
賜官告一通旌節一副及手詔等雨露恩覃霑霈易及¶
丘山施重負乘難勝臣某中謝伏惟睿聖文武皇帝陛¶
下文敎暢三台武功加四海蕞爾淮宼久稽靈誅盖懷¶
捨服之心不以䖍劉為事既已統之上将撫以中台臣¶
實妄庸獲充貳職誠無禆補亦備阽危頃來靣辭宻奉¶
天㫖以為此道必付微臣蒼黄受恩僶俛從事幸擒元¶
惡曾未踰時果復聖言遽承寵命彩章五色䖍奉璽書¶
<pb:KR4h0022_WYG_584-14b>¶
賞罰二權猥操兵柄鴻私薦及蚉力何堪即以今月上¶
訖臣伏聞師之所處荆棘生焉今管内數州凋殘極矣¶
遍郊骸胔比屋瘡痍謹當扇以皇風施之帝澤俾汙俗¶
遷善頑人嚮方知無不為敢竭微志事有未便即當上¶
聞徒以跡逺闕庭戀深皁棧鑿門授鉞空愧于兹執贄¶
奉璋未知何日臣無任¶
　　　河陽節度使謝上表(憲宗/)　　令狐楚(元和十/三年)¶
臣某言伏奉前月二十七日詔㫖授臣朝議郎使持節¶
<pb:KR4h0022_WYG_584-15a>¶
懷州諸軍事守懷州刺史御史大夫充河陽三城懷州¶
節度使寵任非常怔營失次已再奉表陳謝訖臣某中¶
謝臣器質庸懦材能駑下文詞小技不足飾身軍旅大¶
權未嘗措意頃者叨居近宻親事聖明選擢(一作/㧞)皆出¶
於宸𠂻遭逢似(一作自/又作偶)協於昌運進每憂國退常樂天¶
曽不知操舟者忌臣及津執轡者畏臣先路雖皎皎下¶
燭見一心之無瑕而營營謗興扇十手以相指去秋方¶
半已出嚴扃今夏正中又離禁掖伏惟睿聖文武皇帝¶
<pb:KR4h0022_WYG_584-15b>¶
陛下恩深君父徳厚乾坤憫棄席之思軫遺簮之念微¶
臣自臨關輔恭守章程非官辦而政成幸人安而事集¶
既無罪悔亦望歸還豈意便昇疆場(一作/壇塲)超授鈇鉞再¶
麾飄颻而出守十乘隠轔以啓行荷委寄而誠深若離¶
違之稍逺就日積戀瞻天靡遑拂儒冠以自驚對朝服¶
而増歎(一作/欷)以今月十四日到本鎮上訖伏以郡稱河¶
内山倚太行古為雄藩今號要地但緣瘡痍未復杼軸¶
已空力欲輯綏曷由振舉謹當拊循羸卒字育疲甿横¶
<pb:KR4h0022_WYG_584-16a>¶
征擅賦誓不為(一作/行)峻法嚴科議不用與之休息使得¶
便安以此執心期於報徳前臨河(一作/濟)瀆羨朝宗而指¶
期仰觀衆星俟(一作/思)拱辰而何日所守有限不獲詣闕¶
辭讓無任感激(一作/恩)攀戀涕咽之至(一作皆/唐類表)¶
　　　謝除宣歙觀察使表(穆宗/)　　前　人(元和十/五年)¶
臣某言伏奉今月日制書授臣宣州刺史兼御史大夫¶
充宣歙池等州觀察處置等使者命自(類表/作出)九重恩加¶
一介兢惶感惕無地自容臣某中謝臣本以凡才從來¶
<pb:KR4h0022_WYG_584-16b>¶
孤立謬居要地常積憂危頃者陛下嚴奉園陵孝思弓¶
劒微臣職當營䕶理合勵精而昧於隄防誤有任使既¶
招牒訴合抵憲章豈意(類表/作謂)陛下恩過生成念深簮履¶
寛朝廷之典制委藩鎮之賦輿飛魂再還戰汗交集誓¶
當飲氷食蘗鏤骨銘肌冀申絲髮之効上報乾坤之徳¶
不勝感恩惶恐屏營之至¶
　　　為昭義王大夫謝知節度觀察等留後表¶
　　　　　　　　　　　　　　　前　人¶
<pb:KR4h0022_WYG_584-17a>¶
臣某言中使第五守進至奉宣敕㫖擢臣知節度觀察¶
等留後臣即以今月十八日上訖非常之命降自宸𠂻¶
不次之恩猥加賤質奉戴兢惕罔知所圖臣某中謝臣¶
内顧孱庸素無器業量力揣分委質戎行身居将列朝¶
絶親援不識公卿之第粗聞宰輔之名雖學孫吳未知¶
七徳之要嘗師顔閔不究六經之㫖愚惟守直訥未近¶
仁逺瞻等夷毎愧劣薄茍求寡過之地竊慕事君之道¶
束髮筮仕逢盛時以自怡執心許國遇暗室而増懼臣¶
<pb:KR4h0022_WYG_584-17b>¶
之愚素敢忘恩榮頃以陪臣獲隨覲見比辭瑶陛瞻覩¶
天顏遂因頒慶竊膺寵錫自謂生足榮矣死無恨矣豈¶
意聖慈煥發睿奨曲成拔自轅門寄之藩閫洎天心特¶
達因屈朝章而人望乖踈必速官謗内念惶灼浩無津¶
涯且上黨重鎮赤狄遺人師旅荐興風俗難理猛則生¶
怨寛不知恩隣接強暴地當關塞加之以仍嵗災沴不¶
足以兩稅徵科軍政稍乖壓覆是懼臣雖竭股肱之力¶
瀝肝膽之誠不知何以上荅乾坤少裨塵露(云云/)¶
<pb:KR4h0022_WYG_584-18a>¶
　　　為安平公謝除兖海觀察使表¶
　　　　　　　　　　　　　　　李商隠¶
臣某言今月某日中使王仕岌至奉宣恩㫖改授臣某¶
官并賜臣前件告身一通者寵命天臨恩光春煦兢惶¶
無措抃蹈失容臣某中謝臣幸逢昭代本自諸生文以¶
飾身學實為已寧韞玉而待賈竊運甓以私勞春闈再¶
中於明經天官一昇於判第階級甚薄際會則多芸閣¶
讎書藍田(集作/山)作史中間因依知已契濶從軍其後超¶
<pb:KR4h0022_WYG_584-18b>¶
屬憲司驟登郎署埋輪而出高懸(集作/慙)八使之威起草¶
以居逺謝三䑓之妙毎含香而自歎常襆被而待命(一/作)¶
(行/)伏惟皇帝陛下陶鈞庶彚亭毒萬方憂心同堯好諫¶
若禹東掖垣内封章何有於日聞青𤨏門前列位徒參¶
於夕拜擺波濤而鯤鱗纔變望煙霄而鸞翮初高誓将¶
竭誠非敢仰望然虛受難處忝㨿非安忽擁隼旟竟辭¶
龍闕猶頼雲日未逺闕城不遥䖍奉國章粗免官謗豈¶
意便昇亞相之重(集作/班)秩復委大藩之廉問魚牋帝語¶
<pb:KR4h0022_WYG_584-19a>¶
象軸神工拜受而若捧千鈞伏讀而如聽九奏誠雖深¶
於負荷戀實切於違離况曲阜遺封導河舊壤列九州¶
之數帶五嶽之雄古為詩書俎豆之鄉今兼魚鹽兵革¶
之地訓整合資於武幹拊循宜屬於柔良豈伊孱微堪¶
此委寄謹當氷霜勵志金石貫誠駑馬奮十駕之勤鉛¶
刀淬一割之用即以今月二日雪泣西拜星馳東下京¶
城思入雖有類於陳咸闗外耻居安敢同於楊僕無任¶
瞻天戀闕之至謹附中使某奉表陳謝以聞¶
<pb:KR4h0022_WYG_584-19b>¶
　¶
　¶
　¶
　¶
　¶
　¶
　¶
　文苑英華卷五百八十四¶
