# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:58.742137
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷六百六十五
<pb:KR4h0022_WYG_665-1a>¶
欽定四庫全書¶
　文苑英華巻六百六十五　宋　李昉等　編¶
　雜啟上¶
　　答趙王啓一首¶
　　上門下裴相公啟一首¶
　　上白相公啓一首¶
　　上宰相啟一首¶
　　上虢州崔相公啓一首¶
<pb:KR4h0022_WYG_665-1b>¶
　　上崔相公罷相啓一首¶
　　上前鄭滑周尚書啟一首¶
　　上前易定盧尚書啟一首¶
　　上中書李舍人啟一首¶
　　為崔從事寄尚書彭城公啟一首¶
　　上兵部相公啟一首¶
　　上時相啟一首¶
　　上河東公啟三首¶
<pb:KR4h0022_WYG_665-2a>¶
　　端午日上所知劍并衣服啟二首(闕/)¶
　　　答趙王啟　　　　　　　　庾　信¶
某啓仰承張幕全韓連營上地澠池置陣解鄧禹之圍¶
凾谷開闗削王元之印鋒旗朝上刁斗夜鳴彌雄壯士¶
之心足起横行之志況復才人出娉還得賢夫塞外有¶
夫人之城軍中有女子之氣都尉青旗即時春色將軍¶
大樹已復花開雲氣浮壘流星汎枕細舞長歌横簫直¶
笛當乎(一作/干)此時青雲之上信不學無術本分泥沉忽¶
<pb:KR4h0022_WYG_665-2b>¶
逄天造搜揚仄陋今者遂總憲司預聞刋鼎獻嵗刑書¶
既應懸法上春木鐸方須狥人但年髪已秋性靈久竭¶
嘉石肺石無以測量舌端鼻端惟知繁擁乖展一月遂¶
渉兩年頫首東瞻山河千里風塵未盡霜露沾衣仰願¶
珍宜以為身寳謹啓¶
　　　上門下裴相公啓　　　　　劉禹錫¶
某啓嚮(集作/曩)者淮右逋誅即戎嵗久天子齋戒以命元¶
臣登壇之日上略前定從九天而下縱以神兵分六符¶
<pb:KR4h0022_WYG_665-3a>¶
之光拂(集作/掃)其長彗授鉞於西顥之半䇿勲於北陸之¶
初功成偃節復執大柄君臣相遇播於樂章山河啓封¶
載在盟府上方注意人益具瞻因魚水之叶符極䕫龍¶
之事業時屬四始恩覃萬方致君及物其徳兩大古先¶
俊賢所未備者我從容而保之殆非人事抑有幽贊夫¶
異同之論我以獨見剖之文武之道我以全材統之崇¶
髙之位我以大功居之造物之權我以虚心運之然持¶
盈之術古所難也實在隂施拯(集作/及)物厚其徳基以左¶
<pb:KR4h0022_WYG_665-3b>¶
右功庸而百禄是荷人所欣戴久而愈(集作/逾)宜昔袁¶
太尉不忍錮人而楚獄衰息一言之慶而子孫丕承以¶
今日將明之材行前脩博施之義筆端膚寸澤及九垠¶
猶夫疾耕必有滯穗某頃堕(集作/墜)危厄常受厚恩誼盟¶
於心要之自効常懼廢死荒服永孤願言敢因賀牋一¶
寄丹懇顧非竒理不足以縈於冲襟然利於行者固在¶
乎常談而卓詭孤特之言未必利於行也伏惟以愚言¶
與賢者叅之謹啓¶
<pb:KR4h0022_WYG_665-4a>¶
　　　上白相公啓　　　　　　　杜　牧¶
某啓伏惟相公上佐聖主獨專魁柄封殖艮善脩整紀¶
綱練羣臣謹百職考功績覈名實大張公室盡閉私門¶
盛徳大功直筆實光於簡册清節細行祝史不愧於神¶
明天下望之為凖繩朝廷倚之為依據畢公克勤小物¶
周公煥發大猷丙吉陋按吏於公庭袁安不錮人於聖¶
代衛將軍有常揖之客張子孺無謝恩之人吉甫率由¶
舊章魏相能明故事房杜不以求備取人不以已長格¶
<pb:KR4h0022_WYG_665-4b>¶
物姚梁公先有司脩舊法下位各得言其志百司各得¶
盡其材求於古人之賢皆集相公之徳如以尺量刀解¶
粉布墨畫小大銖黍丸角尖缺各盡其分皆當其任是¶
以庶人不議鄉校無言天下欣欣若更生者自此黄髪¶
之老待哺之子不見兵戈不離抱撫清廟之祭四夷来¶
助蒼生之願百志皆成顒顒萬方實懸斯望某逺守僻¶
左無因起居但採風謡亦能歌詠無任攀戀激切之至¶
謹啓¶
<pb:KR4h0022_WYG_665-5a>¶
　　　上宰相啓　　　　　　　　薛　逢¶
伏以玉燭開年金儀應厯軒律風煖羲輪馭遲草木以¶
之萌芽禽魚以之翔沬伏以相公化𢎞動植道洽雍熈¶
吹嘘必自於幽深暄潤不遺於枯枿如某兀如枯木性¶
若寒灰沐和風而莫振柯條應陽管而纔知動息伏惟¶
相公模於心匠待以天成鼓鑄賢愚區分貴賤動用隂¶
陽之炭開張天地之鑪量其小者則為盎為盂舉其重¶
者則成鍾成鼎茍圓方式序幽陋不遺及兹發生俾遂¶
<pb:KR4h0022_WYG_665-5b>¶
春氣生死甚幸¶
　　　上虢州崔相公啓¶
相公河嶽鍾靈芝蘭藴徳頃因直道常中佞人阻絶九¶
重播遷萬里無非中正發言而天地鑒知不負神明冒¶
險而靈祗附助所以恬和自得寢膳長安雖經夷貊之¶
長途不爍江山之沴氣皇天眷祐於焉有徴伏惟相公¶
道濟中興仁歸厚徳即當重開鑑冶再設權衡俾器用¶
各適圓方錙銖不失輕重天下幸甚逄此時或因陶鑄¶
<pb:KR4h0022_WYG_665-6a>¶
得叙宗彛佇從長養之時復覩昇平之代自相公歸官¶
虢略尋欲附狀起居伏以革吏卑微不敢輕肆塵黷昨¶
者從孫薛誠過此令候方便咨逹姓名𤨏𤨏形骸或希¶
記憶謹啓¶
　　　上崔相公罷相啓¶
某聞川梁壅而舟檝施禾黍登而霖雨霽天地常數古¶
今共然伏惟相公理逹巻舒用明進退調隂陽以成嵗¶
受功於天執謙讓以歸仁𢎞道於已所謂進退惟正巻¶
<pb:KR4h0022_WYG_665-6b>¶
舒適時某每念庸虚常䝉匠化當幽滯之求振㧞則且¶
願持權在卑懇之望廕庥復稍思稅駕從古難者於今¶
見之雖范蠡登舟子房避世方之髙躅何足比肩慺慺¶
懇誠伏望深鑒¶
　　　上前鄭滑周尚書啓¶
尚書筆綜文經機参武緯虚已應物推誠濟時澄明而¶
識内融操剸而鋒不露在文宗時以詞藻参近宻峭若¶
孤峰在武宗時以韜略鎮藩維殷然巨防謂往無不利¶
<pb:KR4h0022_WYG_665-7a>¶
用皆適時今者急詔徴還開襟待見必當付以舟楫委¶
之陶甄空濟兆人鎔範庶物天下幸甚此時或希匠化¶
獲備圓方資天地之太和沐唐虞之至化生死幸甚¶
　　　上前易定盧尚書啓¶
尚書文從心匠武自天機西南貞右界之師東北振中¶
山之旅莫不皆争死節願答深仁乃者訓撫二州折衝¶
四境飲成德盧龍之帥盡醉禮容啖天雄横海之師被¶
充文教故得人知爼豆俗廢干戈嚴城夜開外戸不閉¶
<pb:KR4h0022_WYG_665-7b>¶
遂使常山蛇陣翻成干戚之文易水劍歌遽變鹿鳴之¶
奏雖去病不師吳起世祖常合伏波方之變通曽何比¶
數佇見翺翔温樹刷盪天池代著中興風還太古此時¶
或將歌詠獲偶(一作/賛)雍熙心醉堯罇神迷舜樂百生幸¶
甚¶
　　　上中書李舎人啓¶
某啓某聞枝枯幹悴助莖葉者烟蘿棟橈梁欹能扶持¶
者匠石是以茂盛自豐於莖葉孤危全頼於扶持若不¶
<pb:KR4h0022_WYG_665-8a>¶
為枝梧則立見傾弛某因縁恩顧輙吐肺肝伏惟念以¶
風波必垂拯濟生死幸甚某家望陵遲𦕈然孤藐飄流¶
勤苦垂三十年分分自登粒粒自啄取第不因於故舊¶
䝉知皆自於雋賢每用飲水清心閉門守道南宫試藝¶
三篇徒獻於九重東觀讐書七稔纔登於一邑同時流¶
軰盡列班行獨此後時有慙先逹得不沉吟俛首局促¶
哀鳴某自守一官倐爾兩考惟將勤儉用免悔尤刻意¶
撫綏纔成條貫曹無宿案獄罕係囚孤弱者貸之以恩¶
<pb:KR4h0022_WYG_665-8b>¶
豪强者繩之以法置公𪠘草三千束粟三百石小有供¶
湏了無率配洎徴三稅不鞭一胥公署無喧雀羅可設¶
縣南峽口羣盜所居白晝刼人赤丸殺吏某自到縣百¶
計方圓峽南(闕/)北各置一鋪仍選有身手健兩處共置¶
十人給與園塲兼之杵臼徃来應援旦夕隄防自此已¶
還盜賊弭息其餘恢張𪠘宇搜抉姦欺澄清鎮軍檢轄¶
僚吏乃至招携户目復使人夫利物之由不可具數昨¶
者秋收自京回縣舍人靣喚詢諸所圖上戴恩知莫能¶
<pb:KR4h0022_WYG_665-9a>¶
比喻某比者依投仁宇首尾三年茍非同聲未甞接武¶
輙將勤苦勉自進脩豈假再言素應詳熟尚想罇前即¶
席月下談詩偏於才雋之塲曲借吹嘘之便其奈驚湍¶
暗激利觜潜傷清要班資寂寥擬議自料於家必孝於¶
國必忠於事必勤於身必正刑於兄弟至於家邦亦何¶
必貴擬齊桓富侔盜跖復念誓志不識古人盟府䇿勲¶
用為已事至於亭嶂山川之險易儲蓄(一作/軍儲)經費之有¶
無戈鋌利便之短長戎狄土風之好尚莫不心摩意揣¶
<pb:KR4h0022_WYG_665-9b>¶
慮計神籌言從智符事與機㑹陳思王之自試不獨古¶
人班定逺之束書焉知来者既䝉憂軫得以諮謀伏惟¶
念以迷方指其㨗路生死幸甚今所期者國庠愽士赤¶
縣子男儻䝉歴試諸艱便作秦隴刺史不妨縁階取貴¶
因効建功事列罇彛名光史册生死幸甚所謂射已之¶
鵠無信旁人茍能自審行藏不致甚費恩力伏望憫其¶
孤立曲賜重言俾枯荑再生於青楊朽骨重肥於白日¶
誓當觸槐全盾結草抗回生為厮養之臣死作掃除之¶
<pb:KR4h0022_WYG_665-10a>¶
鬼生死幸甚如或責其狂妄校以尊卑躁僣之辜生死¶
惟命伏惟俯垂仁恕幸甚不備謹啓¶
　　　為崔從事寄尚書彭城公啓　李商隠¶
福啓福聞雀辭楊館常懐資篋之恩鷰别張巢永結雕¶
梁之戀推誠況物某有類焉始者尚書晞髪丹山騰身¶
紫府曉趨清禁則瓊樹一枝夜直黄闈則金釭二等人¶
寰莫見塵路難逢而某志在諱窮勇於永益輙干皂𨽻¶
自露菲葑寳肆廻腸只期和氏醫門投足永念倉公果¶
<pb:KR4h0022_WYG_665-10b>¶
䝉愍彼顓愚溢為題品勾萌始逹依周囿以揚翹滴瀝¶
纔分託靈光而振響遥輕(集作/輕軒)短羽驟化窮鱗每欲陶¶
冶肺肝耕耘筆硯粗調宫徴以謝陽秋而義有多塗情¶
非一概辭煩轉野意宻彌賖雖途逭如韓遂之書反覆¶
類(集作/若)葛洪之紙終無髣髴可得端倪去嵗洛陽獲陪¶
良宴頻趨絳帳累坐青氊況聞懇拒台階請從藩屏舉¶
郄超之幕畫數阮瑀之軍書懸以嘉招刑於善謔何言¶
違阻復賀光隂潼水千波巴山萬嶂接漏天之露雨隔¶
<pb:KR4h0022_WYG_665-11a>¶
嶓冡之烟霜皓月圓時樹有何依之鵲悲風起處巖無¶
不斷之猿煎嚮義之初心(集作/孤)軫懐仁之勁氣竊惟秦¶
鏡當察衛桃一昨伏承擁節浚郊建牙随岸將求捧幣¶
申好裂裳就塗接枚叟之餘光奉鄒生之末座又伏慮¶
旋登殷夢俄奉周畋徴詔已行拜塵無及徘徊失措欝¶
悒誰聊必也華榻長懸簡書無廢即割任安之席堪哂¶
無圖負田叔之鈴可嗟非據伏惟慎安寝膳勉䕶興居¶
早秉信圭速調大鼎至於禱祝實倍等倫半菽思貯於¶
<pb:KR4h0022_WYG_665-11b>¶
神倉一勺願投於靈海道之云逺更開殷浩之凾書不¶
盡言重灑楊朱之淚攀戀感激不知所裁伏惟俯賜監¶
照謹啓¶
　　　上兵部相公啓¶
商隠啓伏奉指命令書元和中太清宫寄張相公舊詩¶
上石者昨一日書訖伏以賦曠代之清詞宜當時之重¶
徳昔以道均契稷始染江毫今因慶襲韋平仍鐫宋石¶
依於檜井䧟彼椒牆扶持固在於神明悠久必同於天¶
<pb:KR4h0022_WYG_665-12a>¶
地況惟陋質(集作/菲陋)早預生徒仰夫子之文章曽無具體¶
辱郎君之謙下尚遣濡翰空塵寡和之音素乏入神之¶
妙恩長感集格鈍慙深但恐涕洟終班琬琰下情無任¶
戰汗之至¶
　　　上時相啓¶
商隠啓暮春之初甘澤仍降既聞沾足又欲開晴實闗¶
爕和克致豐阜繁隂初合則傅説為霖媚景將開則趙¶
衰呈日獲依恩養定見昇平絶路左之喘牛用驚丙吉¶
<pb:KR4h0022_WYG_665-12b>¶
無廐中之惡馬以役任安偃仰興居惟有歌詠瞻仰(集/作)¶
(望/)闈闥不勝肺肝謹啓¶
　　　上河東公啓三首¶
商隠啓兩日前於張評事處伏覩手筆兼評事傳指意¶
於樂籍中賜一人以備紉補某悼傷已来光隂未幾梧¶
桐半死才有述哀靈光猶存且兼多病眷言息𦙍不暇¶
提携或小於叔夜之男或㓜於伯喈之女檢庾信茍娘¶
之啓常有酸辛詠陶潜通子之詩每嗟漂泊所賴因依¶
<pb:KR4h0022_WYG_665-13a>¶
徳宇馳驟府庭方思効命旌旄不敢載懐鄉土錦茵象¶
榻石館金臺入則陪奉光塵出則揣麾鉛鈍兼之早嵗¶
志在𤣥門及到此都更敦夙契自安衰薄㣲得端倪至¶
於南國妖姬叢臺妙妓雖有渉於篇什實不接於風流¶
況張懿仙本自無雙曽来獨立既從上將又託英僚汲¶
縣勒銘方依崔瑗漢庭曵履猶憶鄭崇寜復河裏飛星¶
雲間墜(集作/堕)月窺西家之宋玉恨東舍之王昌誠出恩¶
私非所宜稱伏惟克從至願賜寢前言使國人盡保展¶
<pb:KR4h0022_WYG_665-13b>¶
禽酒肆不疑阮籍則恩憂之理何以加焉干冒尊嚴伏¶
用惶灼謹啓¶
　　　二¶
商隠啓某聞周朝貝葉列妙引於王褒梁日枳園灑芳¶
詞於沈約必資乎鴻筆麗藻刻乎真金翠珉然後可以¶
充足人天發揮龍象茍其曖昧即匪莊嚴爰託亨塗夙¶
聞妙喻雖從幕府常在道塲猶恨出俗情微破邪工少¶
二百日斷酒有謝蕭綱十一年長齋多慙王奐仰戀東¶
<pb:KR4h0022_WYG_665-14a>¶
閤未歸西林近者財俸有餘津梁是念適依勝絶微復¶
經營伏以妙法蓮華經者諸經中王最尊最勝始自童¶
㓜常所䕶持或公幹漳濵有時疾疹或謝安海上此日¶
風波恍惚之間感騐非少今年於此州長平山慧義精¶
舍經藏院特剏石壁五間金字勒上件經七巻既成勝¶
果思託其音伏惟尚書有夫子之文章備如来之行願¶
不逢惠逺已飛廬岳之書未見簡栖便制頭陁之頌是¶
敢右繞三匝仰希一言庶使鵝殿増輝龍宫發色流傳¶
<pb:KR4h0022_WYG_665-14b>¶
沙界震動風輪報恩於蓮目果脣奪羙於江毫蔡絹伏¶
希道念得降神鋒瞻望旌幢携持碪斧曝身布髪以俟¶
還辭無任懇廹之至謹啓¶
　　　三¶
商隠啓伏奉榮示伏䝉仁恩撰金字法華經記一首正¶
冠薦笏跪捧伏讀聽儀鳳之簫管秪恐曲終對仙客之¶
棊枰仍憂路盡欣榮羡慕造次失常昨者爰託翠珉將¶
翻具夾方資䕶念粗翼標題換骨惟望於一丸剜身止¶
<pb:KR4h0022_WYG_665-15a>¶
求於半偈豈謂尚書載持夣筆仰拂文星入不二法門¶
住第一義諦儒童菩薩始作仲尼金粟如來方為摩詰¶
鋪舒於無上藻輝於至真而又以七喻之微較五常之¶
典脗然合契永矣同塗既令弟子言詩又與聲聞受(集/作)¶
(授/)記一佛出世萬人所望不知孱微何以負荷便當刻¶
之鳥篆置彼龍宮此則吹之以宋玉之風照之以謝莊¶
之月彼則傳之於赤髭疏主示之於白足禪師然後負¶
箒趨門前芻入廐以鈴奴為勸(集作/歡)友與車御為良朋¶
<pb:KR4h0022_WYG_665-15b>¶
冀必從公以謝嘉命過此而往不知所圖下情無任距¶
躍感激歡喜信受之至謹啟¶
　¶
　¶
　¶
　¶
　¶
　文苑英華巻六百六十五¶
