# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:56.065344
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷五百九十九
<pb:KR4h0022_WYG_598-1a>¶
欽定四庫全書¶
　文苑英華卷五百九十九　宋　李昉等　編¶
　請聽政¶
　　中書門下請聽政表三首¶
　　勸釋服聽政表三首¶
　　勸聽政表三首¶
　　宰臣等請聽政表七首¶
　　禮部為文武百官請聽政表二首¶
<pb:KR4h0022_WYG_598-1b>¶
　　　中書門下請聽政表　　　　于　邵¶
臣某言臣及文武百寮上乞奉遵遺詔俯埀聽政迨于¶
再三尚阻羣請所天未覆何地自容伏自焦惶罔知攸¶
處臣以因心之感是陛下私戚顧命之重是先帝至公¶
未有因私戚而忘至公居大寳而懷小節者也且漢文¶
昔王之賢者豈欲埀訓作則自虧其道而後嗣忘其孝¶
思盖所以埀時制禮從權體國千載不易直道而行曾¶
參閔損俯就者家也周康漢景抑就者國也安以一家¶
<pb:KR4h0022_WYG_598-2a>¶
之行而隳萬國之務乎今陛下禮以自拘(闕/)為全孝臣¶
謂從而觀志存其中則明遺制不可狥禮而忽萬務不¶
可一日而矌臣又聞之子事父以無違臣事君以替否¶
臣陪陛下霑承末命臣言未感丼受不忠陛下固辭豈¶
得稱孝特乞受憑儿之顧託損蓼莪之哀思以時闡皇¶
綱創帝範副人之所望恱億兆之心寧止宗社焉依實¶
將教缺速及披肝屢啓冀獲哀從無任崩迫彷徨之至¶
　　　第二表¶
<pb:KR4h0022_WYG_598-2b>¶
臣等欽承顧命遵守舊章冐陳至理上喧霄極冀廽三¶
舍以幸萬方而呼天未聞觸地無厝庶僚何恃而不恐¶
率土何仰而不憂至如仙駕在天𤣥猷未遠窮崩之慕¶
臣子之極同况陛下新離供養纒哀風樹誠不宜屢黷¶
嚴纊仰傷聖心臣等備位台衡與國休戚所顧者小節¶
所全者大體是用頻煩干奏隕越為期臣某中謝竊以¶
三漢成規備乎六册六宗遺範列在史官歴羣聖無以¶
易其儀貫百王無以更斯制則知聖人達節而俯就王¶
<pb:KR4h0022_WYG_598-3a>¶
者屈已以狥時故周發誓師當未葬之日康王作誥繼¶
憑几之辰夫大孝在於述先執禮懲乎發(疑作/廢)命所以¶
伯魚止慟禀趨庭之規孝景抑情循易月之制弛張期¶
乎得中壓降在於適時今中夏雖寧而外郊猶警幸屬¶
千年嗣聖九有惟新顧循問豎之初迨今宅憂之日已¶
交朏魄不决外虞普天率土任重事殷一日暫曠萬務¶
所擁况翌日之詔手澤猶存敢忘導揚以塞恩顧且小¶
大之理須禀聖規聽斷之期已違先㫖庶政羣情惟上¶
<pb:KR4h0022_WYG_598-3b>¶
帝之降命屬陛下以黎元宜以闡皇綱創帝範副靈祗¶
之望悦兆庶之心焉得極蓼莪之哀忽宗社之重伏惟¶
陛下仰思無改之道俯戒在予之責抑損至情覧决庶¶
務存萬代之固遺一介之善率繇大道克允至公天下¶
幸甚天下幸甚¶
　　　第三表¶
臣某言稱情立制禮經美人道之文屈已從冝前史稱¶
我王之孝故魏文腷臆以莅事晉襄縗絰而從師誠有¶
<pb:KR4h0022_WYG_598-4a>¶
由然非不懷也伏惟皇帝陛下屬當聖業纒思遺弓至¶
性出於自然孝情禀於天質雖考妣之慟被於含齒而¶
皇王之道寧有常心天下之志宜通太陽之照難闕况¶
百度惟始萬目未張遂呌帝閽期抑舜慕雖封章累至¶
而閶闔不開九服失圖羣司沮色豈悟至誠不昧有感¶
必通今日中使某至伏蒙昭廻天鍳允納窮款皇風廣¶
被神詔沛然觀象於天同伏羲之始畫奉先思孝狹武¶
丁之不言厭極(二字/疑)愛於祖宗體前行之覆育周漢所¶
<pb:KR4h0022_WYG_598-4b>¶
以繼理政術魏晉由是經綸理道實足埀風萬古作範¶
百王豁億兆惶惑之心示人祗聞奏之路百榖荷膏雨¶
之澤羣生覩天地之初以悲以歡載號載懼(云云/)¶
　　　勸釋服聽政表¶
臣某等言再奉恩勑(一作/旨)聖心永慕未忍割哀過大祥¶
則素衣練冠衘恤聽政當外除則降從禫服以終䘮紀¶
者羣臣等重於荒廹之中頻奉不忍之詔精䰟飛越兢¶
惶失圖臣某等中謝伏惟皇帝陛下孝心自天孝道逾¶
<pb:KR4h0022_WYG_598-5a>¶
禮宅憂之日痛感人神顧命之文興言不忍微臣等前¶
後五表昧死上陳雖皇恩抑從而猶至十日自鼎湖昇¶
馭俯及祥除其間唯見羣臣禮展哀感又伏聞杖不能¶
起哭不絶聲常膳頓减至於一溢(一作/併一)以王者之尊過¶
子臯之毁然臣等伏以三年之䘮古稱云達禮者前王¶
之舊制也三日而聽政二十七日而釋服者先皇之遺¶
令(一作/命)也今陛下不勝罔極之痛欲遂因心之哀遠追¶
前古之禮近廢無違之義愚臣荒塞莫知死所且梓宫¶
<pb:KR4h0022_WYG_598-5b>¶
未遷於陵隧聖慮方切於哀號(一作/迷)雖釋服從(一作/臨)朝¶
慰撫臣子猶恐天顔慘戚率土不安羣臣未通庶事皆¶
闕今方以練冠為易月之服&KR0941;制終諒闇之䘮羣臣進¶
見莫勝憂戚又安敢議及時政下延兆庶者哉遐邇幽¶
明同知不可伏乞聖情深思園陵興作之務仰順先聖¶
殷憂之説上尊祖宗傳襲之典精釋服之注俯從有司¶
衘哀永懷豈有時日萬人之命懸在聖躬今臣等昧死¶
請不奉詔上冐宸嚴心䰟兢悸言辭失序無任憂國切¶
<pb:KR4h0022_WYG_598-6a>¶
(一作/荒)廹之至¶
　　　第二表¶
臣等至哀至切昧死上表乞奉遺詔順時釋服日月有¶
期而精誠未達率土臣子未(類表/作莫)知所從况在朝行伏¶
待斧鑕臣等伏以昔漢文帝初制易月之禮以為帝王¶
者不可因喪而廢政若君上重服則率土何心爰建此¶
儀以重後葉自爾至今殆千載矣豈無哲王皆所尊奉¶
聖朝奄有四海撫寧萬邦重光睿圖孝理天下臣不敢¶
<pb:KR4h0022_WYG_598-6b>¶
備引前古以煩聖聽(英華作/德非)乞畧陳𤣥宗先帝即位故¶
事耆老當日所聞見者皆以日易月依禮外除有司繼¶
存儀注尚在臣敢罔冐伏受嚴刑且先王制禮禫服止¶
於兩月為日正當兩日今詔㫖降從禫服(類表/作服)以終䘮¶
臣雖固(類表/作愚)陋不達禮本今服禫三載實所未聞况君¶
者天也豈有天意慘愴萬物得遂其性父懷隱痛赤子¶
得安其心哉陛下若固違羣言未奉遺詔非唯臣子哀¶
懼實恐蠻貊不安非陽和發生之道聖人順物之義愚¶
<pb:KR4h0022_WYG_598-7a>¶
臣等心之所切抵冐國章形神悚越文理繁穢頻黷旒¶
扆庶感天心雖死之日將無所恨無任荒悚之至¶
　　　第三表¶
臣某等言伏聞事有至公不敢避責確守臣節不敢逃¶
刑天心未從有死無二臣伏以大行皇帝憑几顧命俾¶
二十七日而釋服者盖以天下事重軫慮于懷陛下至¶
孝(一作/情至)純深必多損毁竊恐因創巨之痛忘艱難之業¶
累聖鴻緒萬邦赤子或一事不得其所豈非重服傷生¶
<pb:KR4h0022_WYG_598-7b>¶
之患哉所以當大漸之辰託殷憂之命盖縁社稷之遠¶
計須抑陛下之至情遺旨若此猶未忍割哀况(一作/向)無¶
制命則如何上請且攅宫尚臨於前殿陵寢方興於復¶
(英華作/厚非)土朝野縞素殆將三旬雖聽政俯在於天心而¶
庶務未親其萬一今又&KR0941;服終制普告四方典章文物¶
何所設施(一作將/何所設)且西戎北狄頃歲未賔凉秋氣髙每¶
伺邉隙今若聞國有大故䘮又未除姦謀或生事則非¶
遠(一作/遠慮)雖皇威遐振應時掃除然思患之道(一作/前)必戒¶
<pb:KR4h0022_WYG_598-8a>¶
不虞善師不陣盖在此也今陛下若御常服决大務不¶
逾月之内天聲被於八極凡厥夷貊聳聽皇猷自然大¶
者畏威小者懷德稽顙率賦疆場無虞告成之功上薦¶
於帝則先皇帝之遺旨(一作/命)行矣天子之大孝備矣羣¶
下之所願遂矣萬國之兆庶安矣陛下不思此事之利¶
害忍違臣子之誠心此臣等所以兢惶無措哀廹失圖¶
叩心三請上冒天憲死而利國臣不敢辭臣之丹心天¶
地明察無任兢廹之至¶
<pb:KR4h0022_WYG_598-8b>¶
　　　勸聽政表　　　　　　　　陳　諫¶
臣某言伏以大行皇帝導揚天命付陛下以宗社託陛¶
下以殷憂俾抑情以順人節哀以聽政伏惟皇帝陛下¶
哀思至孝與天罔極不忍遵奉䘮過乎哀羣臣上陳未¶
蒙降允荒廹之至不知所措伏以上天降禍率土號慕¶
哭泣之哀䘮紀之節凡在臣子所冝同哀(一作/懷)豈合此¶
時再三陳請但四郊尚有師旅萬國未登和平衆事從¶
宜兆人思理當通變之日非慕已(疑/)之時陛下臨之浹¶
<pb:KR4h0022_WYG_598-9a>¶
辰則雍熈可覩廢之一日則憂慮或生所以遺旨殷勤¶
俾三日而聽政非欲抑陛下至哀之情盖為社稷萬人¶
之計不得不爾也臣聞周稱成康漢稱文景咸為至理¶
之主百王則而象之然成王有顧命康王翌日而踐祚¶
文帝著遺令景帝釋服而視朝夫豈無私懷為至公抑¶
也伏惟陛下省當時安危之理順普天延企之望睿謀¶
光於八葉成天子不匱(英華/作遺)之孝答先聖乃眷之情(一/作)¶
(懷/)凢在生靈孰不悲戴臣等時逢繼聖位忝通班犬馬¶
<pb:KR4h0022_WYG_598-9b>¶
之心不勝哀懇¶
　　　第二表¶
臣某言臣聞先王立禮所以安邦國(一作/國家)定社稷也帝¶
王䘮制之義古今損益不同盖時有安危禮有沿革當¶
萬邦無事可以諒闇屬百度思理固當節哀時殊事異¶
不得不然至於罔極之情(一作/懷)孝思(一作/因心)之感皆由率¶
天性隱痛深焉或不在䘮服之輕重臨朝之遲速也臣¶
謹案孝經云事天明事地察德教加於百姓刑於四海¶
<pb:KR4h0022_WYG_598-10a>¶
盖天子之孝也又禮中庸曰武王周公其達孝乎夫孝¶
者善繼人之志善述人之事者也臣等伏考前典保寧¶
家邦嚴薦胙(一作薦/嚴社疑)於九廟流慶祚於萬葉此所謂繼¶
先皇之志也哀痛既徃經營將來致干戈於不用登兆¶
庶於壽域此所謂述先皇之事也陛下儻忘此二者未¶
忍哀情固違百辟之誠請不咨前王之故實其若天地¶
宗廟何其若萬方四海何臣等位忝班行同國所戚不¶
任哀迫之至¶
<pb:KR4h0022_WYG_598-10b>¶
　　　第三表¶
臣某等言昔袁盎以漢文孝過於曽參臣今伏以聖情¶
之慟過於漢文遠矣凡在羣下孰不歸仁臣等荒迫之¶
中竊有所感伏以大行皇帝深惟天下之重慿几顧命¶
俾陛下三日而聽政今顒顒萬國企聞王言已七日矣¶
而衘哀永慕未忍抑從尚(一作/豈)可謂奉先皇之旨行天¶
子之孝乎大行皇帝封植萬邦傳之陛下屬艱難之運¶
當金革之辰庶務權冝懸於晷刻如或一夫不獲一事¶
<pb:KR4h0022_WYG_598-11a>¶
不理雖陛下心同大舜跡齊武丁豈可謂負荷祖業永¶
和(一作/安)兆庶之望也(一作/乎)臣等荒愚未見其可所以前¶
後三表血誠上請祗冒宸扆戰越伏深無任憂戚(一作/感)¶
之至¶
　　　宰臣等請聽政表　　　　　林　逢¶
臣等聞王者之孝不可與士庶同萬機不可以逡廵曠¶
典策所載古今必然伏惟皇帝陛下出震纉圖體乾御¶
極荷祖宗之丕烈啓運祚於雍熈自大故已來孝思罔¶
<pb:KR4h0022_WYG_598-11b>¶
極天地以之慘戚臣庶以之震駭而節文有變遺旨無¶
違伏乞稍抑哀懷俯親庶政冀使生靈獲泰日月重明¶
臣忝列台司謬叅樞務無任懇悃之至¶
　　　第二表¶
臣某言伏以萬機事繁不可乆曠今則披瀝血誠乞親¶
庶政聖情哀塞未允愚&KR0454;夙夜兢憂是再陳啓伏惟皇¶
帝誕受欽明夙誠(疑/)睿哲道光王室運屬承天而孝感¶
因心悲摧過毁一自國故殆逾半旬誠四海哀號如䘮¶
<pb:KR4h0022_WYG_598-12a>¶
考妣而萬靈顒若未覩乾坤伏冀思繼體之大猷棄執¶
哀之小節行帝王代天之法薄曽閔匹夫之情特抑哀¶
懷俯躬朝政宗廟之業永遂和寧社稷之靈知其允答¶
况事非為已道本狥公(一作/人)仰惟聖慈俯塞羣望臣等¶
叨逢景運獲列樞衡昧死竭愚布露丹懇伏紙隕越庶¶
重天鑒¶
　　　第三表(此篇栁宗元集中誤収作第二表/晏元獻公云是林逢作决非宗元)¶
臣伏奉大行皇帝知陛下至性自天恐陛下執哀過毁¶
<pb:KR4h0022_WYG_598-12b>¶
上惟九廟之重下念萬務之殷故遺詔丁寧俾遵舊典¶
今百辟卿士顒然在廷瞻望清光已七日矣固陳誠請¶
猶未允從内外憂惶莫知所出臣聞大孝之本繼志為¶
難酌禮之情尚(栁集/作得)中為貴是以哀迷期數哭泣有常¶
俯而就之聖人所重知難繼也君子不為伏願少抑哀¶
情(栁集/作懷)仰尊理命以副神祗之望以安億兆之心光祖¶
業於無窮流德教於千古(柳集作化/於天下)凡在臣子孰不悲¶
戴不任哀懇誠切之至¶
<pb:KR4h0022_WYG_598-13a>¶
　　　第四表(此篇亦誤入栁宗元集作禮部為文武/百寮請聽政第三表按表文云兩河之)¶
　　　　　　(冦盜雖除百姓之瘡痍未合乃是穆宗/敬宗時事宗元元和十五年卒誤収何)¶
　　　　　　(疑/)¶
臣某等言伏以萬機事(栁集/作至)重遺旨難違再獻表章上¶
塵旒扆精誠徒竭天意未廻内外遑遑人神企望臣聞¶
王者之孝異於匹夫禮不相沿道資適變向(栁集/作當)承平¶
之代故殷帝宅憂而不言遇有事之時則周王未葬而¶
誓衆况今戎車猶駕邊候多虞兩河之冦盗雖(栁集作/難非)¶
<pb:KR4h0022_WYG_598-13b>¶
除百姓之瘡痍未合亂者思理危者求安天下嗷嗷正¶
在今日誠宜抑其至性以副羣心成先帝之大功繼中¶
興之盛業豈可寢苫啜泣庶政闕然九廟之靈何報萬¶
方之望何塞臣等職參樞近誠切邦家若陛下未忍臨¶
軒尚持前志臣等有死而已不敢奉詔不勝哀迫懇切¶
之至¶
　　　第五表¶
臣聞樹之元后以牧蒸人猶日月之照臨不可以少曠¶
<pb:KR4h0022_WYG_598-14a>¶
如天地之覆育不可以暫虧故歴代明王取鍳於此必¶
屈已以狥物遂抑哀而從冝期為彛章行於徃古聖心¶
哀迫未體至公羣臣憂疑罔知所措伏惟皇帝陛下温¶
恭允塞邁德文明承二百年之丕圖當十三聖之大業¶
生靈所屬負荷不輕豈宜直(疑/)貌棘心蹈小節而自遂¶
寳符神器委大計而未臨且萬機事殷九有望切運當¶
克構政在惟新顒顒蒼生日有所冀伏乞皇帝以安黎¶
庶為念以保社稷為心對越上𤣥克揚顧命俯從人願¶
<pb:KR4h0022_WYG_598-14b>¶
用答天休臣之慺慺實在於此况萬國將至七月匪遥¶
須務山陵以申孝敬在於營奉不可曠違抑有前規固¶
無徇已伏惟特膺順變允叶情文抑至性而副羣誠畧¶
小善而章大道則天下幸甚宇内和寧臣等生忝明時¶
位當樞軸敬同羣品重啓宸嚴悃愊之誠至於死請云¶
云¶
　　　第六表¶
臣等昧死上表以陳備竭肝膈聖情超遠未蒙聽覧臣¶
<pb:KR4h0022_WYG_598-15a>¶
等中謝臣等謬膺爕贊猥奉恩私未廻日月之光是負¶
股肱之寄豈臣心不忠無能感寤今者萬機之曠四海¶
同憂顒顒衆心不安寢食以陛下聽政之期未尅執䘮¶
之志尚堅臣等當伏閤呌(一作/扣)閽殞身碎首所期宸鑒¶
下察微誠不勝迫切之至¶
　　　第七表¶
臣等言今月日已後累陳七表請御萬方忽蒙宣旨尚¶
未聽許臣等驚怖不知所裁敢徵前言以奉萬一伏惟¶
<pb:KR4h0022_WYG_598-15b>¶
漢朝諸帝文稱明聖而著易月之典以為後代之法光¶
武已降迄于我唐繼有睿哲之君不無明聖之主豈皆¶
乏殷宗之孝豈盡無陛下之心但以所守者祖考之丕¶
圖所臨者生靈之重事不敢狥其已以屈萬姓不欲申¶
其志以盖百王具在典謨莫得逾越况元和已前十一¶
聖矣皆以孝理化於萬國迭承次守無議改縗大行皇¶
帝恭承昌緒亦遵前訓當陛下舊規或墜忠言莫從遠¶
棄漢文之風烈近乖先帝之遺躅獨狥一時之至性臣¶
<pb:KR4h0022_WYG_598-16a>¶
恐掩祖宗之舊儀不足以流範越大行之性度不足以¶
揚名夫䘮以敬為上哀亦次之著在禮經陛下之所鑒¶
也伏惟以社稷為心以邦國為念以奉山陵為至敬以¶
安社稷為至勤薄曽閔之菲名纂堯舜之盛業副中外¶
之丹欵濟蒼生之血誠臣等慺慺不寕寢食况臣等備¶
任宰衡時逢昌運答先朝之眷遇承陛下之文明伏乞¶
俯察愚心允兹羣望期於得請昧死上陳今樞務之目¶
曠廢已乆朝野心惑人祗望切安可盤桓更延時日伏¶
<pb:KR4h0022_WYG_598-16b>¶
乞更賜允許以慰上下億兆之誠立俟聖諭晷刻是望¶
無任¶
　　　禮部為文武百官(集作/寮)請聽政表¶
　　　　　　　　　　　　　　　柳宗元¶
臣某等言臣聞大道必體於至公大孝無(集作/莫)髙於善¶
繼上觀列聖旁考前王罔不俯就禮文仰承大事嚴奉¶
宗社(集作/廟)慰安黎元然後德教惟新邦家永固伏惟皇¶
帝陛下寢苫泣血號慕無時貫於(集作/于)神明動于天地¶
<pb:KR4h0022_WYG_598-17a>¶
未臨庶政猶狥至誠凡在人臣孰不哀懼伏以(集作/惟)先¶
聖遺旨俾陛下抑哀而聽政本朝乏人使臣等竭忠而¶
(集作/以)奉上非敢懼死輙布懇辭期於必從以慰寰宇且¶
王業至重軍國方殷一日萬機(一作萬/機之事)不可暫闕伏願¶
追遵顧命蹈履成規恢王者華夷之望順上帝乃眷之¶
懷臣等不勝哀迫誠懇之至¶
　　　第二表¶
臣某等言臣聞聖凡殊途邦家異禮故王者捨已從物¶
<pb:KR4h0022_WYG_598-17b>¶
用身許天雖居達䘮猶以事奪伏以大行皇帝道成鑄¶
鼎仙等馭龍萬姓長號九有顒望陛下以聰明睿聖嗣¶
守寳圖爰及宅憂迨兹累日而孝思罔極尚輟乃讙之¶
言庶政未釐頗闕如絲之命臣等嘗覧載籍粗知䘮紀¶
若成周顧命歴代猶遵西漢遺詔前王所奉我國家以¶
孝理天下文明應期上(類表/作亦)用此法胥以傳授蓋事歸¶
至當則不可不遵禮貴從宜則不得不守理固然也臣¶
等是敢(集作/以)上陳愚懇輕黷宸嚴冀遂血誠俯親國政¶
<pb:KR4h0022_WYG_598-18a>¶
而陛下執䘮逾切聽理未聞億兆嗷嗷不知所訴臣以¶
為天子之孝在於保安社稷司牧蒸黎功超百王慶流¶
萬代亦何必守臣下之小節蔑皇王之大猷固阻羣情¶
務成謙德伏願以遺詔為念奪在疚之懷就臨軒之制¶
天下幸甚幸甚不勝哀惶懇迫之至¶
　¶
　¶
　¶
<pb:KR4h0022_WYG_598-18b>¶
　¶
　¶
　¶
　¶
　¶
　¶
　¶
　文苑英華卷五百九十九¶
