# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:00.759615
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷七百十一
<pb:KR4h0022_WYG_711-1a>¶
欽定四庫全書¶
　文苑英華巻七百十一　　宋　李昉等　編¶
　遊宴四¶
　　江西觀察宴度支張侍御南亭花林序一首¶
　　宴韋庶子宅序一首¶
　　中和節奉陪杜尚書宴集序一首¶
　　上己日陪劉尚書宴集北池序一首¶
　　九日陪劉中丞賈常侍宴合江亭序一首¶
<pb:KR4h0022_WYG_711-1b>¶
　　中和節陪何大夫㑹讌序一首¶
　　冬日洛下登樓宴序一首¶
　　秋夜侍姑叔讌㑹序一首¶
　　臘日與諸公龍沙讌集序一首¶
　　同徳寺湊禪師院羣公㑹集序一首¶
　　泉州席使君宴邑中赴舉秀才於東湖亭序一¶
　　　首¶
　　三月三日茶宴序一首¶
<pb:KR4h0022_WYG_711-2a>¶
　　陪永州崔使君游宴南池序一首¶
　　送徐從事北游序一首¶
　　遊大林寺序一首¶
　　三遊洞序一首¶
　　　江西觀察宴度支張侍御南亭花林序¶
　　　　　　　　　　　　　　　顧　况¶
右洞庭左彭蠡公所臨也先庚式戎後甲徴文公所搃¶
也夫以清浄和平之徳下施於民猶之不理既當其樂¶
<pb:KR4h0022_WYG_711-2b>¶
不觀其華不在吐曜騰光自開自落而已欣戚之氣實¶
棲其間繡衣使者詞客張君相閤之賢從事于公疆理¶
一曰均賦二曰省徭三曰主文能中質茲亭之樂其可¶
節乎蓋取文明離麗君子健應之象¶
　　　宴韋庶子宅序　　　　　　前　人¶
昔洛(文粹/作雒)下鄴中蘭亭峴首文雅之盛風流之事蓋一¶
方耳今席有芳樽庭有嘉木飲酒賦詩皆大國聖朝羣¶
龍振鷺握蘭佩玉者也在古其有陋乎在今其有榮乎¶
<pb:KR4h0022_WYG_711-3a>¶
終宴一夕寄懐千載是時也暮春駘蕩孟夏恢台之交¶
耳(文粹無/耳字)¶
　　　中和節奉陪杜尚書宴集序　梁　肅¶
沛乎聖人在穆清之中合四序茂萬物謂二月之吉殷¶
天人之和肇以是日為中和節原夫中以立天下之夲¶
和以通天下之志明君所以搃萬邦也奉時以協氣播¶
氣以授人元侯所以承王(集作/丕)命也于時上元甲子之¶
六嵗地平天成河海清晏(集作海/晏河清)君臣髙㑹由内及外¶
<pb:KR4h0022_WYG_711-3b>¶
粤我主公搃(集作/牧)揚州領東諸侯既承湛露之澤且脩¶
式燕之禮乃邀中貴人及我上介部從事列將羣吏大¶
官重客峨星弁執象笏脱劍曵綬列于賔席者百有餘¶
人火旗在門雷鼓在庭合樂既成大庖既盈左右無聲¶
㫖酒斯行乃陳獻酬之事乃酣無筭之飲於是羣戱坌¶
入絲竹雜遝(集作/沓)毬蹈槃舞橦懸索走之疾(集作/捷)飛丸¶
㧞距扛鼎踰刃之竒迭作於庭内急管參差長袖嫋娜¶
之美陽春白雪流徴清角之妙更奏於堂上風和景遲¶
<pb:KR4h0022_WYG_711-4a>¶
既醉(集作/樂)且儀自朝及暮惟節有(集作/是)度君子謂福禄¶
之所浹在是命矣既醉小子且(集無/此字)輙起而言曰大君¶
有命令節茲始我公宴喜於以受祉歌以發徳歌(集作/詩)¶
以頌美于胥樂兮胡可廢巳公曰善乃俾坐客偕以六¶
韻成章授簡為序上以志王澤所及次以紀方鎮之歡¶
末以示將來盛事云爾¶
　　　上巳日陪劉尚書宴集北池序¶
　　　　　　　　　　　　　　　符　載¶
<pb:KR4h0022_WYG_711-4b>¶
才智宏傑者其人尊政教簡易者其民泰時節和暢者¶
其游盛地形盤鬱者其宴雄我尚書劉公挺天姿之英¶
特采人心之愉樂乘上已之暄淑趣北池之汗漫操四¶
駕騰百祥皇皇曄曄氣象飄動真髙會也况乎九天之¶
澤滂沱下㴻新握龍節保寕坤維茍或風流褊儉不耀¶
是則欲顦顇榮寵也豈承荷錫命之意乎巖巖西蜀古¶
稱天府之奥也江山數千里羗蠻萬餘落嵗時風俗豪¶
侈凡所好尚竒偉譎怪遭值此際得攄胸襟故尤為壮¶
<pb:KR4h0022_WYG_711-5a>¶
觀矣先期旬日也嚴徑術洗涯岸洞篁篠熾䑓榭有事¶
之辰也擁幢蓋揖賔客寅及於近郊夘及於北池其降¶
車也鼙鼓發登舟也絲桐揭解䌫也百戱作覧水府摧¶
江蘺叱天吳拉馮夷躍龜魚騰蛟螭召琴髙嘯宓妃蓬¶
壺以迴泊若雲蔚而霞披一何壮也及乎耳煩目劇綿¶
趣静境稍自引去于空闊水波不動四羅羣山簮裾坐¶
於天上思慮遊於象表又何曠也觀夫水嬉之倫儲精¶
蓄鋭天髙日晏思奮餘勇實有赤縣兩為朋曹獻竒較¶
<pb:KR4h0022_WYG_711-5b>¶
藝鈎索勝負於是劃萬人之浩擾豁一路之清泚南北¶
穏徹中無飛鳥爰挂綿彩從風為標爛然長虹横拖空¶
碧乃計才力量逺邇一號令雷鼓而飛千橈動萬夫呼¶
閃電流於目眥羽翼生於肘下觀者山立隂助鬬志肺¶
腸為之沸渭草樹為之偃悴揭竿取勝揚旌而旋觀其¶
猛厲之氣騰陵之勢崇山可破也青天可登也若使移¶
於摧堅䧟陣之地寜有對宇宙乎夫文質殊途古今異¶
宜君子作事得時也是都也有軍旅焉有南詔焉有西¶
<pb:KR4h0022_WYG_711-6a>¶
戎焉尚或以清流激湍一觴一詠為賔客之娛者是不¶
知變也而識者咍之其觀一時之能事成千古之休烈¶
在今辰也豈與夫永和少長咸集同日而言哉載自顧¶
薄劣塵厠下介謬處陳璋之任被命首敘敢逡巡乎請¶
賦八韻以耀蘭亭諸子也先是故太師韋公因是令節¶
課賔寮賦詩乃取諸黄裳以為韻今尚書繼之以青蓋¶
欲使其五色相宣耳¶
　　　九日陪劉中丞賈常侍宴合江亭序¶
<pb:KR4h0022_WYG_711-6b>¶
　　　　　　　　　　　　　　　前　人¶
井絡萬方之奥區也重陽四序之佳節也合江一都之¶
竒勝也張此筵者中司劉公焉監此事者常侍賈公焉¶
是亭鴻盤如山横架赤霄廣場在下砥平雲集而東西¶
南北夐然也場中羅崇牙大斾亭上列雕盤玊斚主人¶
與賔朱紫爛然相與峩冠揖讓而臨之雷鼔震動壺觴¶
波湧山川風景凌軒入坐地形勝天氣嘉人心洽三者¶
既極遂成歡娛不知醉之無從也夫和樂之在人心也¶
<pb:KR4h0022_WYG_711-7a>¶
未嘗不激於衷而形於外此自然之數是言也其何故¶
哉禮曰有為而為之曩者藩隅變故主帥殂歿而子繼¶
弟及者有之毒民殺吏者有之逐將攘位者有之兵戈¶
一動羶腥數嵗今坤維禍起太尉公薨落山川之所控¶
引兵車之所雜蹂蕃蠻之所連屬師漏於涓滴釁成於¶
波瀾安危之計懸在絲髪我常侍沉斷𤣥機發如飊馳¶
以眄睐之力移山丘之勢我中丞聰明英傑動與神遇¶
承要約當談笑間萬形施張巳在靈府遂乃推大誠布¶
<pb:KR4h0022_WYG_711-7b>¶
大賞誅横猾㧞雋異息老稚洗故瑕一日而聲作浹旬¶
而恩被盈月而政成森然萬户與令清浄麾幢之所至¶
也自耆耋至於童孺瞻其馬首拜其玊顔唯恐其不為¶
父母也故兹㑹之宴賞今日之愉樂與彼登栢景之山¶
落孟嘉之帽飲菊酒佩絳囊者豈同日而言哉於戯非¶
常侍無以康䕶全蜀非中丞無以恢建盛烈熊羆二美¶
輝映一時若使載事者聆而書之可以聳忠良而驚奸¶
慝也載忝幕府之舊謬親文翰憑良㑹之竒勝來群情¶
<pb:KR4h0022_WYG_711-8a>¶
之踴躍敢竭思慮紀其風流至于登臨眺聽之興烟霞¶
草樹之状即存乎大雅六韻之什此無備焉¶
　　　中和節陪何大夫㑹讌序¶
中和王節也萬國承之樂洪慶也夫天地之大徳曰生¶
發生之盛氣曰春春之於孟也萌動而方微於季也發¶
泄而過强唯仲春木徳乃茂沃生人之愷樂洗萬物之¶
枯槁當三陽之正中凝四氣之太和以正星鳥以推律¶
度五年春皇帝負黼扆臨前殿酌天心之旻美順人情¶
<pb:KR4h0022_WYG_711-8b>¶
之煦嫗啟襟宸(疑作/宸襟)於髙瓊建嘉名於振古遂下明詔¶
詔天下以每年春二月朔旦為中和之節焉凡八紘九¶
州舟車所至之域莫不嚮風蹈躍承順帝則即今日之¶
㑹我岳鄂連帥御史大夫何公蓋所以祗明詔宣徳教¶
而歡萬民也夫景不和無以破昏䝉之氣地不雄無以¶
壮光華之㑹且觀夫廣場削平空迥無涯黄鶴前峙以¶
峥嶸大江旁注而逶迤朝之日晴陽始升鏡清無塵髙¶
楊如煙拂冠垂紳主人乃揖乎英僚上介洎簮𥚑耆老¶
<pb:KR4h0022_WYG_711-9a>¶
之客相與羅拜於北向巳而敘登於阼階之上脱劍搢¶
笏百戱具舉焉旌旗飄飄馬鳴蕭蕭始金鼓以一振忽¶
端立而揚鑣鐡衣錚鏦白羽在腰列髙的於虛碧翻大¶
斾於回飊既而鑑(疑作/鏗)絲桐耀丸劍齊入體以岑崟罍¶
涌而川注暄風徐來春日未歛美人盤跚緩歩前墀態¶
生横波怨拂蛾眉感青春之不再歌朱實之離離音綿¶
緲以切雲羌逺放而如遺樂及於繁奏爵及於無筭愉¶
一變至於懽懽一變至於醉莫不載時之交泰飲公之¶
<pb:KR4h0022_WYG_711-9b>¶
恵洽恬悦饜飫充塞臟腑而巳哉大夫涵青雲之噐極¶
黄裳之美忠厚方直清明而深竭至忠以輔國啟大誠¶
以御物下車於江夏自始至於兹日徳行浹人於骨髓¶
禮義澤人於思慮馨香問望久而益茂故地方千里民¶
蓋百萬口親愛如父母畏威如神明利劍水鏡日懸户¶
牖此所以無留訟無寃志熈熈穆穆為清淳之俗焉今¶
天子以皇極大中之道居鴻寳之位垂二十載矣如天¶
之覆如地之幬如春之仁如秋之威神聖聰明文武温¶
<pb:KR4h0022_WYG_711-10a>¶
龔侔羲農之遐想軼唐虞之絶軌况乎稷契咎夔訏謨¶
其内也如彼韓侯申甫輯柔其外也如此則何憂乎北¶
邊何患乎犬戎異日也若飛詔發來大夫有鼎鉉之拜¶
則天下之理又未可量矣鄙夫樸野亦承玊斚之一人¶
也授教序述慙靦無措請咸賦八韻用極中和之美焉¶
　　簮裾(一夲作/簮文)¶
　　　冬日洛下登樓宴序　　　　吳少微¶
僕抱書劍河洛嵗月多矣曷嘗不憶林宗想元禮慨然¶
<pb:KR4h0022_WYG_711-10b>¶
今古追思盛徳有太原莊雄材特逹信而好事招奨英¶
竒亦千載一時也取樂文翰不孤風景置㫖酒命羣公¶
列坐層樓觀望天地烟霞咫尺左右娛賔山水凄清縱¶
横在目其時既晩其日將䦨度北牖之凉風下南端之¶
白日覽物増思遊子多懐乃眷斯文期乎不墜云爾¶
　　　秋夜侍姑叔讌㑹序　　　　權徳輿¶
叔父至自東周第如新定就長子桐廬尉之養也途出¶
雲陽徳輿之僑居在焉拜慶之後式展讌餞掇蔬焚枮¶
<pb:KR4h0022_WYG_711-11a>¶
以實圓方叔父諸姑既就坐羣從伯仲或冠或丱中外¶
稚孺凡四五十人差其長㓜為侍坐之列暢之以㫖酒¶
既醉不諠侑之以清絃中奏彌静夭夭申申其樂無垠¶
發之於恬曠得之於名教稍間則圓魄照坐微風入林¶
殘暑盡銷清光交映歌詩類事舉節應觴覺聽視之内¶
無非和樂雖謝庭羯末之盛雪花栁絮之興及夫情適¶
於中率禮無違亦一時也乃命編次其文且書其時時¶
建中四年之七月徳輿操觚以序¶
<pb:KR4h0022_WYG_711-11b>¶
　　　臘日與諸公龍沙宴集序¶
清祀嘉平著於三代蓋祭百種以報嗇表一嵗之順成¶
故吾徒亦休澣考勝用文㑹友龍沙古地大江在下可¶
以縱逺目可以滌煩襟况簮裾成列觴豆備薦酒酣神¶
王舉手拊節盡一日之澤遣百慮如遺二三子唯今日¶
可以酒狂而不書是無勇也¶
　　　同徳寺湊禪師院羣公會集序¶
　　　　　　　　　　　　　　　穆　員¶
<pb:KR4h0022_WYG_711-12a>¶
嵗五日杜揚州出鎮東洛羣公禮賔用餞㑹於此堂以¶
候於戱從公率俗道機變態倦息得於此樂道得於此¶
衆君子同之員亦同之况乃竹深寒庭雪净禪室境捐¶
世染坐對天涯甘茗代醪清論如樂蓋勞生之少息羣¶
心之一勝㑹耳惜乎夕鳥集暝客散候人至車馬行各¶
從爾司復返吾患嚮來所聚倐爾成空索過風於前林¶
求往夢於既寤不可及也尚書郎李君曰其可及者詩¶
猶庶乎詩之哉¶
<pb:KR4h0022_WYG_711-12b>¶
　　　泉州席使君宴邑中赴舉秀才於東湖亭序¶
　　　　　　　　　　　　　　　歐陽詹¶
貢士有宴我牧席公新禮也貞元癸酉嵗邑有秀士八¶
人公將首薦(集夲文粹/作薦之)于闕下古者相覿相祖有享有¶
宴享以昭恭儉宴以示慈恵二典為用鮮或克兼諸侯¶
升俊造於天子遣之日唯行鄉飲酒之禮則享禮也胾¶
肉𤣥酒莫飲莫食公念肉不使食則仁不下浹酒不使¶
飲則歡不上交方欲激邦俗於流醨致王人乎徳行而¶
<pb:KR4h0022_WYG_711-13a>¶
賢者仁未伊浹才者歡未我交其若蚩蚩何秋七月與¶
八人者鄉飲之禮既脩乃加之以宴餚移巳膳醴出家¶
醖求絲桐匏竹以將之選華軒勝境以光之後一日遂¶
有東湖亭之㑹公削桑梓之禮執賔主之儀揖讓升堂¶
雍容就筵樂遍作而性情不流爵無筭而儀形有肅鏘¶
鏘焉濟濟焉於是老㓜來窺盡室盈岐非其親懿則其¶
閭里皆内訟而誓遷善焉於戱行其教不必耳提而口¶
授移其風不必門扇而户吹公斯宴則風移教行其間¶
<pb:KR4h0022_WYG_711-13b>¶
矣真盡心竭誠奉主化民之宰也煙景未暮酒徳俱飽¶
有逡巡避位而言曰夫詩者有以美盛徳之形容君侯¶
因片善附小能回一邑之心成一邑之行又昭吾人恭¶
儉于嘉享示吾人慈恵于清宴回人心成人行周孔之¶
才也昭恭儉示慈恵管晏之賢也不有歌詠其如六義¶
何是日人有甘棠泮宫之什客有天水姜閲河東裴參¶
和潁川陳翊邑人濟陽蔡沼佐賛盛事亦獻雅章小子¶
公之甿幸鼓微聲先八人者鳴捧豆伺徹時在公之側¶
<pb:KR4h0022_WYG_711-14a>¶
覩衆君子之作遂從卜商之後書其㫖為首序同上(文/粹)¶
(無此/五字)¶
　　　三月三日茶宴序　　　　　吕　温¶
三月三日上巳禊飲之日也諸子議以茶酌而代焉乃¶
撥花砌愛庭隂清風逐人日色留興卧措青靄坐攀香¶
枝閒鸎近席而未飛紅蘂拂衣而不散乃命酌香沫浮¶
素杯殷凝琥珀之色不令人醉微覺清思雖五雲仙漿¶
無復加也座右才子南陽鄒子髙陽許侯與二三子頃¶
<pb:KR4h0022_WYG_711-14b>¶
為塵外之賞而曷不言詩矣¶
　　　陪永州崔使君游宴南池序　栁宗元¶
零陵城南環以羣山延以林麓其崖谷之委㑹則泓然¶
為池灣然為溪其上多楓柟竹箭哀鳴之禽其下多芡¶
芰蒲蕖騰波之魚韜涵太虛澹灔閭里誠游觀之佳麗¶
者巳崔公既來其政寛以肆其風和以亷既樂其人又¶
樂其身于暮之春徴賢合姻登舟於茲水之津連山倒¶
垂萬象在下浮空泛景蕩若無外横碧落以中貫凌太¶
<pb:KR4h0022_WYG_711-15a>¶
虛而徑度羽觴飛翔匏竹激越熈然而歌婆然而舞持¶
頥而笑瞪目而倨不知日之將暮則於向之物者可謂¶
無負矣昔之人知樂之不可常㑹之不可必也當歡而¶
悲者有之况公之理行宜去受厚錫而席之賢者率皆¶
在官䝉澤方將脱鱗介生羽翮夫豈趑趄湘中為顦顇¶
客耶余既委廢於世恒得與是山水為伍而悼茲㑹不¶
可再也故為文志之¶
　　　送徐從事北游序¶
<pb:KR4h0022_WYG_711-15b>¶
　　此篇當在七百三十二巻餞送門今已移入姑存¶
　　其目¶
　　　遊大林寺序　　　　　　　白居易¶
余與河南元集虛范陽張允中南陽張深之廣平宋郁¶
安定梁必復范陽張特(集作/時)東林寺沙門法演智滿中¶
堅利辯道深道建神照雲臯息慈寂然凡十七人自遺¶
愛草堂歴東西二林抵化城憩峯頂登香爐峯宿大林¶
寺大林窮逺人跡罕到環寺多清流蒼石短松瘦竹寺¶
<pb:KR4h0022_WYG_711-16a>¶
中唯板屋木噐其僧皆海東人山髙地深時節絶晩于¶
時孟夏如正二月天山(文粹/作梨)桃始華澗草猶短人物風¶
候與平地聚落不同初到恍然若别造一世界者因成¶
口號絶句云人間四月芳菲盡山寺桃花始盛開長恨¶
春歸無處覔(集作/覔處)不知轉入此中來既而周覽屋壁見¶
蕭郎中存魏郎中𢎞簡李補闕渤三人姓名文句因與¶
集虛輩歎且曰吁此地實匡廬間第一境由驛路至山¶
門曽無半日程自蕭魏李遊迨今垂二十年寂寥無繼¶
<pb:KR4h0022_WYG_711-16b>¶
來者嗟乎名利之誘人也如此時元和十二年四月九¶
日太原白樂天序¶
　　　三遊洞序　　　　　　　　前　人¶
平淮西之明年冬予自江州司馬授忠州刺史微之自¶
通州司馬授虢州長史又明年春各祗命之郡與知退¶
偕行三月十日參㑹於夷陵翌日微之反棹送予至下¶
牢戍又翌日將别未忍引舟上下者久之酒酣聞石間¶
泉聲因捨棹進䇿歩入缺岸初見石如叠如削其怪者¶
<pb:KR4h0022_WYG_711-17a>¶
如引臂如垂踵(三字集作/如垂如幢)次見泉如瀉如灑甚(集作/其)竒¶
者如懸練如不絶綫遂相與維舟巖下率僕夫芟蕪割¶
蘙梯危縋滑休而復上者凡四五焉仰睇俯察絶無人¶
迹但水石相薄磷磷鑿鑿跳珠濺玊驚動耳目自未訖¶
戌愛不能去俄而峽山昏黒雲破月出光氣含吐互相¶
明滅晶熒玲瓏象生其中雖有敏口不能名状既而通¶
夕不寐迨旦將去憐竒惜别且歎且言知退曰斯境勝¶
絶天地間其有幾乎如之何俯通津綿嵗代寂寥委置¶
<pb:KR4h0022_WYG_711-17b>¶
罕有到者乎(集無/乎字)予曰借此喻彼可為長太息者豈獨¶
是哉豈獨是哉微之曰誠哉是言矧吾人難相逢斯境¶
不易得今兩遇於是得無述乎請各賦古調詩二十韻¶
書於石壁仍命予序而紀之又以吾三人始遊故目為¶
三遊洞洞在硤州上二十里北峰下兩崖相廞間欲將¶
來好事者知故備書其事¶
　¶
　文苑英華巻七百十一¶
