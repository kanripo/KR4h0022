# -*- mode: mandoku-view; -*-
#+TITLE: 文苑英華
#+DATE: 2015-08-25 00:32:11.348138
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷九百三十二
<pb:KR4h0022_WYG_931-1a>¶
欽定四庫全書¶
　文苑英華巻九百三十二　宋　李昉等　編¶
　宦官下¶
　　内侍彭獻忠碑一首¶
　　内侍仇士良碑一首¶
　　　内侍護軍中尉彭獻忠神道碑　張仲素¶
𢎞璧之在御府也韞連城之價所以為寶景雲之見慶¶
霄也䴡捧日之彩所以為瑞大臣之居崇列也處近君¶
<pb:KR4h0022_WYG_931-1b>¶
之任所以為貴况復侍軒墀之宻地護禁衛之雄軍昭¶
彰茂功回復介祉終始一德永垂清名者哉侯誰能之¶
見於彭公矣公諱獻忠字琦夫彭為商諸侯以國表姓¶
至漢大司馬宣有逺績盛烈書於班史至孫業避漢末¶
之亂寓居隴西襄武縣因地方望傳諸歴代隍中隴上¶
推為右族沠緒綿逺冠蓋蟬聨貴任漸繁乃附咸鎬今¶
為京兆三原人也烈考諱令俊皇朝儀郎行内侍省内¶
謁者監保安福履𢎞闡義訓鍾慶濟美傳於藎臣公善¶
<pb:KR4h0022_WYG_931-2a>¶
下寛中蹈方守直竹箭有筠而可比城府無迹而自深¶
以䖍肅恭懿承大君以仁孝清儉纉前烈建中三年入¶
侍宫殿徳宗皇帝嘉其敏厚器任異等便蕃於帷扆之¶
内承奉於指顧之間言必有章動皆由禮貞元三年授¶
内府局丞四年授内謁者監七年授朝散大夫清階命¶
服所以馭貴白珪無玷赤紱斯皇自天之渥澤方深漸¶
陸之羽儀始就十一年授朝請大夫周旋宻勿獻納端¶
亮孔光問樹而不對石慶數馬而後言以公方之今古¶
<pb:KR4h0022_WYG_931-2b>¶
何逺十六年特加金紫所以懋其勤而昭其美也二十¶
年加正議大夫内侍省内侍仍賜上柱國充教坊使位¶
愈高而接物愈敬恩益厚而處躬益卑故能行與福隨¶
動将吉㑹當徳宗仙馭上升順宗宅憂諒闇公以貞固¶
服勞之節宣承衛翊戴之忠嘉績悃誠可書竹帛皇上¶
御極拱侍穆清疇其功庸䟽以爵土元和元年封襄武¶
縣開國男食邑三百户充飛龍使二年加忠武將軍右¶
武衛將軍三年授左神策軍副使加雲麾將軍馭衆之¶
<pb:KR4h0022_WYG_931-3a>¶
才著于倅(一作/粹)理賜棨㦸户耀其高門所以旌其勲表¶
其貴也其年奉詔充淄青道宣慰使六年遷知内侍省¶
事充弓箭庫使六年充惠昭太子監護使祗事既畢加¶
冠軍大將軍至十月遷左領軍衛大將軍知内侍省事¶
充左神策軍護軍中郎将兼左街功徳使十二年春以¶
勤瘁遘疾上章請告宸睠屬賴令卧護陳讓懇切累至¶
再三動于天心方始得謝二月乙巳薨于翊善里之私¶
第享年五十二聖皇軫悼輟膳興歎追念勲舊賻禭加¶
<pb:KR4h0022_WYG_931-3b>¶
等贈開府儀同三司左武衛上将軍所以録其勞而飾¶
其終也官司職䘮僚吏襄事卜兆窀穸圖其永安以十¶
月十四日塟于萬年縣鳳棲原祔從先域之松檟禮也¶
惟公爰自弱冠暨于知命奉職三朝殫竭一心掌繁領¶
重樹勲宣力澡濯仁義發揮心靈斯所謂奉上之心閨¶
門就養承順著聞及丁艱棘勺飲不進毁瘠過禮宗族¶
感傷斯所謂因心之孝踐歴禁省榮耀貂璫冠軍護戎¶
在帝左右飲氷持操鑒水潔身侈泰是懲燻灼自息¶
<pb:KR4h0022_WYG_931-4a>¶
寘與道契儉而全貞生不務於家為殁仍規其薄葬斯¶
所謂立志之本探賾精微講貫學藝周勃引强之能有¶
而不恃孫武用竒之術知而罕論斯所謂遊藝之方綜¶
事呈才仰奉睿㫖允釐樂府韶夏是司演嶰谷之正聲¶
絶齊竽之濫吹廨署増輝絲桐載和去而借留上叶宸¶
聴既臨馬政一日必脩用奚官訓(一作/馴)騶之法整穆王¶
八駿馬皁及董武庫程範庶工弦木砥金罔不犀利斯¶
所謂蒞官之敬嘗馳星軺撫慰兖海鄆岱之域風宣露¶
<pb:KR4h0022_WYG_931-4b>¶
濡戎臣列校蹈舞感抃斯所謂御命之功萬旅雲屯屹¶
為親衛加拜中尉統兹六年夜護繚垣曉趨丹陛隂助¶
神武制外自中奨善任材動必詢衆廣脩廪庾贍食熊¶
羆符伍有倫禮樂是閱咸使夫既勇且毅並務於移孝¶
為忠至於别部支兵邊陲縣内拊循訓整不犯秋毫聞¶
公之殁如䘮親戚斯所謂護軍之畧宜其享之遐福錫¶
以永年蒼蒼難諶不至者夀夫人長樂郡君馮氏端懿¶
柔明慈和婉孌(一作/&KR0034;)母儀婦徳淑慎是彰自晝哭之罹¶
<pb:KR4h0022_WYG_931-5a>¶
凶乃明心而習靜落髪壞服從哀節空元和十二年三¶
月十五日出家受戒特勑正度仍錫法名正智賜居義¶
陽寺所以遂𢎞誓而資幽福也嗣子希倩次子給事郎¶
行内侍省奚官局丞員外置同正員希昭次子正議大¶
夫行内侍省員外置同正員上柱國賜紫金魚袋希貞¶
次子正議大夫内侍省内侍員外置同正員上柱國賜¶
紫金魚袋希成次子希冕次子希慶芝蘭滿庭組綬相¶
映荼蓼茹戚縗麻儼然哭泣之哀慕深先逺蒸夷之紀¶
<pb:KR4h0022_WYG_931-5b>¶
思烈舊勲欒欒貴臣匍匐上請詞臣奉詔傳信揚芳焯¶
敘徳善永垂琬琰銘曰帝在法宫下臨八荒外倚輔弼¶
内憑忠良奕奕彭公藴義含章左右軒陛言端行方夙¶
夜孔勤貔貅是職丹霄侍從黄道引翼深承寵渥克茂¶
勲力寒玉侔清朱絲表直厚德多恕明誠不回决雲利¶
器構厦長材北落謝疾東榮報哀恩加法賻官贈儀台¶
祖載之辰清川曉渉凄鏘笳挽搖曵旌霎新阡舊城龜¶
從筮協原即鳳棲封如馬鬛紹績之馨子貴家榮繼孝¶
<pb:KR4h0022_WYG_931-6a>¶
嗣恪宣功保名纂篆金石琢磨堅貞用播徽烈將來作程¶
　　　内侍省監楚國公仇士良神道碑　鄭　薰¶
運巨壑者必資帆檝之便以鼓其波濤築廣厦者必堅¶
柱石之材以完其結構(一作/楝宇)是故明王聖帝立國保家¶
莫不求竭忠宣力之臣配㠶檝柱石之用懋崇基業𢎞¶
濟艱難百代通規千載相遇孰稱全德其故開府儀同¶
三司内侍監致仕楚國仇公乎公諱士良字匡美海豐¶
興寧人也宋大夫牧以忠烈正直書於春秋公實其裔¶
<pb:KR4h0022_WYG_931-6b>¶
焉其後香以文雅仕於東漢儒以議論貴乎北燕蟬聨¶
珪冕暉映簡册代著竒節率多令人史編家譜一二詳¶
焉顯公之曽考皇朝正議大夫内給事賜緋魚袋諱上¶
客府君忠昭事任績茂聲猷躬行正途克嗣先業烈祖¶
皇朝議大夫内常侍賜紫金魚袋諱奉詮府君名以才¶
彰功由道著王氏教讓羲之巳行于公髙門定國方大¶
皇考諱文晟府君精持貞亷髙挹塵俗位以命屈慶因¶
善餘厥惟楚公克振勲德追贈特進左監門衛将軍賜¶
<pb:KR4h0022_WYG_931-7a>¶
紫金魚袋申公之誠孝也公年未弱冠入仕東朝是時¶
憲宗皇帝主器承華體元儲兩親奉再飯共歡九齡助¶
登少海之瀾更闡前星之耀永貞十年授掖庭局宫教¶
博士賜緋魚袋元和初以舊恩本固新渥彌隆既頒侍¶
從之勤首舉寵遷之命加宣徽供奉官賜紫金魚袋檢¶
身極敬奉輦施勞勵自牧於撝謙表無私於應對閏六¶
月轉朝散大夫内侍省内給事宣徽供奉官如故材力¶
彰於省局周旋美於禁闈驟議甄升更加命秩冬十月¶
<pb:KR4h0022_WYG_931-7b>¶
拜内常侍餘如故未周星紀三歴顯途既洽謳謠且明¶
㤙澤彼虞卿再見為趙上卿荀爽九旬登漢三事允膺¶
時議彼或多慙三年以本官充内外五坊使尋或(疑/衍)遷¶
宣徽供奉官發彼五豝輔騶虞之仁化殪此大兕詠吉¶
日於春蒐外撫(一作/按)之暴横自銷中綏(一作/野)之井閭知感¶
十年加大中大夫内侍省内常侍尋以本官充平盧軍¶
監軍使全齊舊壤繼代邀恩甲兵甚充貢賦不入公聞¶
其叛渙諭以忠貞爰革非心幾至效順明年詔徵又以内¶
<pb:KR4h0022_WYG_931-8a>¶
侍依前宣徽供奉官吳冦據淮天兵在野逗留不進沮¶
敗為憂揀求使臣徃諭中㫖遂命公以本官及職充淮¶
西行營宣慰使至則大布皇澤益勵軍威四逺瞻風萬¶
夫振氣而又盡得機要既還奏聞竟至成功斯為顯效¶
十五年遷雲麾將軍右監門衛將軍充内外五坊使仍¶
賜上柱國又進封南安縣開國男食邑三百户驅獸而¶
無害五穀充庖而有事三田蕙圃蘭塘落飛駐走助開¶
三面之網勤施一目之羅鄙長楊之大誇胡人笑上林¶
<pb:KR4h0022_WYG_931-8b>¶
之務矜楚使條令既肅巡遊盡歡其冬復加冠軍大將¶
軍長慶初罷五坊使以本縣進封開國子尋進侯爵食¶
邑一千户宣徽供奉官皆如故二年除鳳翔監軍使又¶
進封開國公食邑一千五百户亶父舊疆繆公遺政郡¶
邑則武安留守扶風則馬謨擅名雜於版屋之郊號為¶
難治之俗公攬轡即路下車撫戎三軍畏威百姓懐惠¶
寳厯二年徵(一無/此字)復為宣徽供奉官以本爵進封郡公¶
食邑二千户尋除鄂岳監軍使傍連荆楚南接湖湘閭¶
<pb:KR4h0022_WYG_931-9a>¶
閻皆土著之安貨貝有山積之富兵不堅利人皆惰游¶
公深贊訓齊同為朂勉知方有勇自我而能皷(疑/)大和¶
元年入為宣徽供奉官轉内坊典内侍省秩清事簡優¶
逸自娛莫展長材鬰于群論俄拜右神策軍副使公於¶
是端肅以貳戎政亷讓以播軍聲屏衛益嚴暴悍知禁¶
二年擢為右領軍衛將軍内外五坊使講事一時農不¶
易隴選徒百隊人不告勞鮮扁而布青林行事而無遺¶
衮(一無此/十二字)貙貗古法蒐獮新規指顧之間莫非盡善六¶
<pb:KR4h0022_WYG_931-9b>¶
年真拜内侍知省事餘如故明年轉大行庫領染坊依¶
前知省事恩澤浹於寰瀛寵錫周於藩服綺羅萬段錦¶
綉千箱每極珍華曽無濫惡又𤣥黄朱紫染彩文章靡¶
不精鮮悉中程度以賞能陟于龍飛使本官並仍舊御¶
閑二六天驥三千異骨峯生深溝洫溢親習盡馳驅之¶
妙羣分多駔駿之竒芻秣尤精藁秥常美九年五月拜¶
左神策軍中尉兼左街功徳使將軍知省事如故練達¶
戎機㧾親護禁典理爪牙之衛左右心膂之師寛不喪¶
<pb:KR4h0022_WYG_931-10a>¶
威簡不曠務氣勵熊羆之勇手持虎豹之韜恩由忠深¶
士以誠感張孺驂乘孝宣乃安趙喜宿衛顯宗加厚轉¶
左驍衛將軍餘如故既而鄭注挺妖李訓附㑹列奏偽¶
瑞固邀鑾輿圖害腹心漸逞姦毒公先機立斷禁旅遽¶
齊坐遏兇渠保護帝輦指名魁首俄頃追擒其餘躁¶
競進取之徒枝連葉著之黨或志諧狂計罔自正身或¶
跡比頑童居然就禍莫不盡苞恢&KR0224;同抵國章由是宗¶
社乂寧中外恊睦非夫忠謀天假廣業神通其孰能如¶
<pb:KR4h0022_WYG_931-10b>¶
此乎及於廟堂議功公在第一優詔特進本衛上將軍¶
中尉知省事如故位輕於徳賞不配勲難許冲謙終昇¶
峻級尋遷驃騎大將軍開成五年加開府儀同三司左¶
衛上将軍封楚國公食邑二千户食實封二千户頒恩¶
常例非私受也㑹昌元年又加食實封二百户尋擢為¶
觀軍容使兼統左右三軍奬舊常議昭異渥也公每念¶
禍伏福中禄為身累将持盈滿莫過退休三年夏以寒¶
暑内外針鑿罕效因求散秩用遂素懐乃除内侍監將¶
<pb:KR4h0022_WYG_931-11a>¶
軍知省事如故尋又連表陳讓固辭恩榮優詔以本官¶
致仕其年六月二十三日薨于廣化里之私第享年六¶
十有三嗚呼身隨運徃名寄勲留一代推雄九原表傑¶
天子悼之罷朝兩日贈揚州大都督公弱冠以辨智取¶
位强仕以幹蠱居官及蒞大政以機畧致勲勞臻于貴¶
夀以恬退保終始事在簡冊爵及天人出入七朝顯揚¶
三紀秩以功藝進道由忠直張擊鞠廣塲則馳先百馬¶
彎弧逈野則飛落雙雕故得侍娛遊則三領五坊承顧¶
<pb:KR4h0022_WYG_931-11b>¶
問則八加供奉元和中盧從史倚上黨兵勁隂結叛臣¶
憲宗皇帝命護軍中尉吐突公統戎專征宻勿神算誘¶
至幕下縳送闕廷是時公適在軍助成丕績其或揚鑣¶
宣命電掃雷驚每播深恩親當横陣兩河平殄頗預其¶
功雖不(一作/非是)自矜實傳衆口而多材多藝强記博聞舉¶
策畫若應神明閱簿書無逃心目而又精鑒冠絶當時¶
門館賔僚薦延功行必求明德用輔聖朝則有秉忠正¶
之心荷匡贊之任才表王佐出為國禎康濟羣生輝華¶
<pb:KR4h0022_WYG_931-12a>¶
四海者矣然後知衛将軍七擊匈奴封侯九國霍驃騎¶
六征絶塞列将八人特美髙勲豈膺賢弼以今方古我¶
徳為優以四年正(一作/六)月二十三日歸塟於萬年縣寧¶
安鄉鳳棲原社季村夫人安定胡氏祔焉禮也夫人故¶
開府儀同三司檢校太子賔客兼御史大夫贈户部尚¶
書承恩之女性得天才儀標冠族叶組紃之懿範彰圖¶
史之貞規法度所以正家柔閒所以遵道洎祥開鳳兆¶
德恊鵲巢芳徽溢於閨闈淑則洽於姻族以公勲位峻重¶
<pb:KR4h0022_WYG_931-12b>¶
累封至魯國夫人壬戍嵗先公而殁有男五人長宣徽¶
使銀青光禄大夫行内侍省内給事賜紫金魚袋曰從廣¶
次光禄大夫檢校散騎常侍持節曹州諸軍事守曹州¶
刺史兼御史中丞上柱國南安縣開國公食邑一千五¶
百户曰亢宗次閤門使朝散大夫行内侍省内府局丞¶
賜緋魚袋曰從源次邠寧監軍使中散大夫行内侍省¶
内侍局丞賜緋魚袋曰從渭幼曰從潩皆稟訓過庭早¶
通詩禮承恩入仕共效忠勤為明庭之羽翰作私室之¶
<pb:KR4h0022_WYG_931-13a>¶
符瑞不㤀素業自致青雲宜乎懿徳有後信不誣矣¶
大中紀號五年克平四裔東南欵化西北開疆三耀舒¶
光八紘無事皇帝念功軫慮録舊申恩惟楚公永貞時¶
祖宫有翼戴之勞元和時宣徽有委遇之渥今則已悲¶
封樹未刻松銘乃命舉其殊庸勒在貞石用傳不朽昭¶
示将來特詔詞臣俾其選述臣薰恐惶直叙不敢虚美¶
謹為銘曰¶
仇氏之先本宋大夫就義輕死昭于冊書厥後聞人漢¶
<pb:KR4h0022_WYG_931-13b>¶
香燕孺乃生楚公前修不渝(其/一)焯焯楚公俊乂邁徳克¶
抱才器必循典則天資忠孝神助正直髙揭勲名幾摧¶
姦匿(其/二)從史負力潜通鎮郊上将受詔縳歸天朝楚公¶
佐成衆不敢搖東國大定塵氣自消(其/三)蔡冦不庭誅行¶
原野羣校傷敗師無進者楚國銜命汗血波㵼貔貅鼓¶
氣城壘連下(其/四)注訓勃戾妖凌北宮和鑾在御狂祲來¶
衝楚公奮臂甲士趨風克殱巨孽乃建殊庸(其/五)五坊三¶
居公畋有節宣徽八入宻議攸竭再監戎閫将校感悦¶
<pb:KR4h0022_WYG_931-14a>¶
一牧郊坰驊騮夐絶(其/六)佐佑帝室手提禁師士伍胥附¶
皇心勿疑持滿先誡居高不危懸車告謝彭薛肩隨(其/七)¶
駭起截颷哀傳逝水空留洪烈永載青史精爽何之壯¶
猷已矣京兆開阡夀堂在此(其/八)仕承泰運歿偶昌期徽¶
音不冺令嗣䘖悲聖念既勤爰斵豐碑事功難究有靦¶
色絲(其/九)川常不移松楸已列𤣥室雖閒清風靡歇作皇¶
代之英臣期終吉兮無絶(其/十)¶
　¶
<pb:KR4h0022_WYG_931-14b>¶
　¶
　¶
　¶
　¶
　¶
　¶
　¶
　文苑英華卷九百三十二¶
